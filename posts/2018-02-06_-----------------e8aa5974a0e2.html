<!DOCTYPE html><html><head><meta http-equiv="Content-Type" content="text/html; charset=utf-8"><title>《桂系拒粤之由来及其经过》部分序</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">《桂系拒粤之由来及其经过》部分序</h1>
</header>
<section data-field="subtitle" class="p-summary">
邹鲁序
</section>
<section data-field="body" class="e-content">
<section name="d33b" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="40ff" id="40ff" class="graf graf--h3 graf--leading graf--title">《桂系拒粤之由来及其经过》部分序</h3><p name="8303" id="8303" class="graf graf--p graf-after--h3">邹鲁序</p><p name="e3cd" id="e3cd" class="graf graf--p graf-after--p">广东者，广东之广东，亦即中国之广东。广东人固不容放弃之，广东人亦不容私有之。纵今日自治潮流风起云涌，然亦注重确定事体所属之权限，非必注重执行权限之个人。准斯而言，则粤人治粤，故吾人所主张，即非粤人治粤，亦非吾人所必拒也。而兹之李君培生，有《桂系据粤之由来及其经过》之编辑，暴露桂系种种罪状者，非排斥粤籍以外之人也，实排斥粤籍以外祸粤以祸国之人也。桂系之主粤政也，余时实在京主持之一人，函电具在，无敢逃罪。盖其时己痛龙济光之肆毒，尤恐岑春煊之窃据也。孰知拒虎进狼，祸粤祸国，如原书所列举而外，而余身受之痛亦较他人为烈。当陆荣廷六年之进京也，实以开赌为主眼，余在京与伍秩庸，徐固卿诸先生开会面诘，卒无形打消，随与余及胡展堂先生商，以怀、集换钦、廉，用法律拒而不许，怨毒由此而生。叛督称兵，张勋复辟，余随孙总统南返，自大元帅府成立，而桂系名为自主，实为开赌之技不能施，始卷入于西南护战之内，如是敢怒而不敢言，而怨毒之积益深，乃杀我金司令，毁我陆军部，甚至驱我大元帅，以遂其尽占广东，投降北方之政策。余时仍留广东，故当其私造省议长也，余莫不挺身力破其谋，即冀以缓其祸粤祸国之举，卒使桂系屡挫不振。几经曲折，而林正煊、杨永泰之议长、省长始行私生，而余之身因几不免。及滇军风潮发生，余主张立即联合非桂系各军，共行声讨，卒由陈总司令闽南返旆，驱彼丑类，还我粤疆，永奠民治，复展共和。回顾桂系祸粤祸国之惨状之阴谋，痛定思痛，又可无此书之编以惕往勉来耶，余为其受痛之一人已。承李君嘱为之序，故书其所知于右。</p><p name="d002" id="d002" class="graf graf--p graf-after--p">中华民国十年七月邹鲁谨序</p><p name="d2b2" id="d2b2" class="graf graf--p graf-after--p">李思辕序</p><p name="9a47" id="9a47" class="graf graf--p graf-after--p">粤自龙氏入寇，即己感受亡省之痛，然犹未若桂系之深且烈也。溯龙氏既去，陆、谭、陈、莫，迭主粤政以来，其暴戾恣睢，残民以逞，百什倍于龙氏，虽英之于印度，日之于朝鲜，俄之于波兰犹太，不是过焉。设天不厌祸，犹使粤之政柄，操诸桂系之手，则十年而后，粤其为沼，可断言矣。幸陈公竟存，振臂一呼，不匝月而光复旧物，还诸粤人，斯诚此五年来至可纪念之事也。顾不有信史，何以昭示来兹。李君培生，乃有《桂系据粤之由来及其经过》之编，计其所搜集者，皆桂系在粤时荼毒生民之铁证，真信史也。书成，命余为序。余维居安忘危，处乐忘忧，人之恒情，用敢弁一言以告读者，余无他望，望三千万人各手一册，凛然于亡省之痛，力图自治，不使他日再有亡省之惨剧发生，岂唯是书之编纂为不虚，抑亦吾粤之福矣。是为序。</p><p name="b898" id="b898" class="graf graf--p graf-after--p graf--trailing">中华民国十年七月李思辕序</p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/e8aa5974a0e2"><time class="dt-published" datetime="2018-02-06T14:29:14.719Z">February 6, 2018</time></a>.</p><p><a href="https://medium.com/@NewCantonia/%E6%A1%82%E7%B3%BB%E6%8B%92%E7%B2%A4%E4%B9%8B%E7%94%B1%E6%9D%A5%E5%8F%8A%E5%85%B6%E7%BB%8F%E8%BF%87-%E9%83%A8%E5%88%86%E5%BA%8F-e8aa5974a0e2" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>