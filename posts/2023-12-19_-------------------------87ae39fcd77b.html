<!DOCTYPE html><html><head><meta http-equiv="Content-Type" content="text/html; charset=utf-8"><title>湘桂邊境之戰報粹：沈鴻英敗退桂林，李宗仁勸陸下野</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">湘桂邊境之戰報粹：沈鴻英敗退桂林，李宗仁勸陸下野</h1>
</header>
<section data-field="subtitle" class="p-summary">
長沙通訊廣西戰事如何以交通上之關係消息不能靈通兹聞沈鴻英自違反和議襲據桂林後猶復分兵兩路進攻興安灌陽蓋以陸自桂林不守即退興安故沈復自興安進擊也及退興安以後沈復來攻陸以初敗之餘勢莫能敵乃復退駐全州與湘軍共同防守興灌本成犄角之勢興安旣敗灌陽自不能守於是原駐灌陽之湘軍第四師第二旅之第三…
</section>
<section data-field="body" class="e-content">
<section name="843b" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="be0b" id="be0b" class="graf graf--h3 graf--leading graf--title">湘桂邊境之戰報粹：沈鴻英敗退桂林，李宗仁勸陸下野</h3><p name="baec" id="baec" class="graf graf--p graf-after--h3">長沙通訊，廣西戰事如何，以交通上之關係，消息不能靈通，兹聞沈鴻英自違反和議，襲據桂林後，猶復分兵兩路，進攻興安、灌陽，蓋以陸自桂林不守，即退興安，故沈復自興安進擊也。及退興安以後，沈復來攻，陸以初敗之餘，勢莫能敵，乃復退駐全州，與湘軍共同防守。興、灌本成犄角之勢，興安旣敗，灌陽自不能守，於是原駐灌陽之湘軍第四師第二旅之第三團，乃由團長廖磊，令退灌陽、全州間之文村，按湘軍開駐桂邊，原爲防守湘邊，並以調和陸沈，使彼此相安，庶湘邊亦無驚擾，不意沈軍得隴望蜀，於旣佔興灌之後，仍分道撲攻全州，湘軍爲自衛起見，不得不予迎擊，乃由第三旅旅長葉琪率同第二師第十二旅之周盤一團，及本旅之蔡鑑何培基各一團，向灌陽反攻。沈軍大敗，廖團聞報亦自文村前進，沈軍愈不能支，共死連長一員、傷營長一員，士兵死傷百數十名。湘軍遂於六日仍佔灌陽，陸軍亦同時進擊興安，沈軍因聞灌陽敗耗，紛向桂林退走，陸軍遂同日收復興安，並預備即日前進，以期恢復桂林，然則日前湘軍退回永州之謡，可謂全無根據矣。</p><p name="c300" id="c300" class="graf graf--p graf-after--p">現駐柳州之桂軍司令李宗仁，日前發出蒸電，列銜趙省長、劉師長、唐師長、葉旅長，請勸陸氏下野，以靖桂局。</p><p name="4fcd" id="4fcd" class="graf graf--p graf-after--p">原電節錄如次：奉讀葉旅長寢電，語重心長，至爲銘感，敝軍此次舉義宗旨，以廣西人民自决之精神，謀廣西内部澈底之改造，期逹自治之目的。陸幹卿雖爲軍民前輩，實乃廣西公敵，但使陸氏能審定時機，必不肯爲已甚，查此次沈部鄧總指揮瑞澂，鄧旅長右文，進兵桂林，其目的專欲使陸氏罷兵下野，並無與貴軍爭奪全州之意，望翠微兄婉勸陸氏犧牲成見，以靖桂人云云。（十六日）</p><p name="efb8" id="efb8" class="graf graf--p graf-after--p graf--trailing">《申報》1924.9.24<br><a href="https://ia804603.us.archive.org/13/items/shenbao-1924.09-260/1924.09%20-%20260%20-%2018526_text.pdf" data-href="https://ia804603.us.archive.org/13/items/shenbao-1924.09-260/1924.09%20-%20260%20-%2018526_text.pdf" class="markup--anchor markup--p-anchor" rel="nofollow noopener" target="_blank">https://ia804603.us.archive.org/13/items/shenbao-1924.09-260/1924.09%20-%20260%20-%2018526_text.pdf</a></p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/87ae39fcd77b"><time class="dt-published" datetime="2023-12-19T20:06:57.618Z">December 19, 2023</time></a>.</p><p><a href="https://medium.com/@NewCantonia/%E6%B9%98%E6%A1%82%E9%82%8A%E5%A2%83%E4%B9%8B%E6%88%B0%E5%A0%B1%E7%B2%B9-%E6%B2%88%E9%B4%BB%E8%8B%B1%E6%95%97%E9%80%80%E6%A1%82%E6%9E%97-%E6%9D%8E%E5%AE%97%E4%BB%81%E5%8B%B8%E9%99%B8%E4%B8%8B%E9%87%8E-87ae39fcd77b" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>