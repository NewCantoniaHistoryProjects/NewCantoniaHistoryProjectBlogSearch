<!DOCTYPE html><html><head><meta http-equiv="Content-Type" content="text/html; charset=utf-8"><title>共黨搗亂潮屬慘狀近誌（1928）</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">共黨搗亂潮屬慘狀近誌（1928）</h1>
</header>
<section data-field="subtitle" class="p-summary">
南洋商报 (Nanyang Siang Pau), 4 April 1928, Page 1
</section>
<section data-field="body" class="e-content">
<section name="05b5" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="6716" id="6716" class="graf graf--h3 graf--leading graf--title">共黨搗亂潮屬慘狀近誌（1928）</h3><p name="322d" id="322d" class="graf graf--p graf-after--h3">彭湃率海陸豐共黨、前月擾惠來、葵潭、隆江、神泉相繼陷落，到處焚殺，死屍遍野。汕頭守備司令歐陽駒，派廿六師七十六團顏鼎成往救，與共黨鏖戰數次，因匪勢浩大退守惠城。共黨脅迫各鄉農民，盈千累萬，迫攻縣城。</p><p name="12e7" id="12e7" class="graf graf--p graf-after--p">附城居民，移避城內，西門外市肆及各鄉住屋，被匪焚燬一空。十四晚，顏鼎成因形勢不利，防軍突圍棄城而出，滿城男婦老幼大哭，相率逃避。城門擠擁不開，踐踏而死者，屍骸枕藉。共黨入城，放火焚殺，財物米粟，洗劫淨盡。逃避下鄉之難民，或被截搶，或被慘殺。逃至汕頭者一千餘人，逢人下淚訴冤。隨同縣長軍隊避往錫溪者，約數千人。迨與向團會合，奪回惠來城，祠堂屋宇被焚大半，居民或自盡或被殺，屍骸狼藉，慘不忍睹。</p><p name="3f8e" id="3f8e" class="graf graf--p graf-after--p">現縣城雖克復，各鄉共黨，仍甚囂張，回縣軍民無所得食。該縣旅汕同鄉會，特電各處乞賑。此惠來失而復得之經過情形，迭見報載。</p><p name="c4a4" id="c4a4" class="graf graf--p graf-after--p">普甯縣與惠來相毗連，自惠來失守消息傳出後，人心大起恐慌，駐普向卓然團開往惠來援救。縣屬無兵鎮懾，各鄉農匪乘機捲土重來，預備聯合縣大暴動。陳魁亞在各鄉組織衝鋒隊，定厝寮、新北山等鄉，高懸赤幟，未入農會之良民房屋，盡遭焚燬。麒麟墟農匪楊振世等，連焚劫蓮溪等鄉。寶鏡院農匪前竄往大坪山者，現重返老巢，大張旗鼓，時放冷槍示威。有赤軍數百紮於距城三里許之仙洞鄉，揚言攻打縣城。該縣團體迭電來汕告急請兵。</p><p name="91f6" id="91f6" class="graf graf--p graf-after--p">而揭陽縣與普寧潮陽接壤，該縣桑浦山嘯聚大股共黨，黨魁吳涵、鄭聲華主持，在山寨中組織蘇維埃，野心勃勃。近日有潮陽農匪三四百名逃往該山，塔腳漁湖等處農匪，亦蠢蠢欲動。揭陽來汕之帆船，行經雙溪口及塔腳，常被農匪劫掠。桑浦龍頭山腳尤此，連日勒令鄉民供給糧餉，各鄉岌岌自危，有朝不保夕之處。玉麟市、炮台市警察分所長，向楊縣長呈請派兵剿辦。</p><p name="61d0" id="61d0" class="graf graf--p graf-after--p">潮陽縣又與普寧揭陽兩縣相毗連，連月派兵分赴各鄉痛剿，農匪始稍斂跡。自共黨騷擾惠來普寧之後，該縣深溪咖墟四鄉橫溝等處農匪，十九日上午聚眾數百，焚劫大布鄉，當場槍斃連雪彬、連阿基，擄去連阿樹、連仁盛等數十人，洗劫七八百家。同時，古厝寮、律坑等處農匪，到下東浦鄉焚劫。峽山保安隊防軍聞訊，即開往剿辦。劇戰數小時，農匪向內山潰退，軍隊將後坑匪巢焚去。</p><p name="a949" id="a949" class="graf graf--p graf-after--p">以上為惠來、普寧、揭陽、潮陽沿海四縣情形。韓江上游興寧、五華兩縣土匪，被黃旭初部痛剿，土徒散入贛邊磺山。梅縣、蕉嶺、大埔二縣土匪，被十三軍二師蔣如荃部痛剿，一部份竄往梅縣豐順交界之九龍嶂，一部竄來潮汕。據韓江蓬船工人言，韓江上游劫船土匪，近因官軍嚴厲剿辦，大半遁跡於潮安上水門外賭館烟館。衣服麗都，每日標賭飲吹，閒行過日。汕頭官商碼頭亦常見若輩蹤跡云。</p><p name="9837" id="9837" class="graf graf--p graf-after--p">目下陳濟棠大部仍在海陸豐，該師補充團第一、第二兩營，軍士教導營及十一師政治部人員等，上星期乘華平船回廣州。汕頭潮安有十三軍第二師第五團周濟民部，潮陽有第十一軍補充師李賡鏗、曾漢明兩補充團，普寧有十一軍廿六師補充運大隊楊善，惠來有廿六師向卓然、顏鼎成兩團，第十一軍部昨由廣州運子彈來汕，交廿六師剿匪之用。潮汕各縣共黨現正在剿辦中也。</p><p name="7cfd" id="7cfd" class="graf graf--p graf-after--p">又聞惠來縣共黨，十六日被顏向兩團擊散後，分路退葵潭普寧，連日復嘯聚於離惠來城里外各村落，擱途截劫，斷絕交通，無異封鎖城池。城中粮米蔬菜煤油一切日用必需品，極爲缺乏。</p><p name="61f3" id="61f3" class="graf graf--p graf-after--p">普寧縣共黨紮於離城三里許之仙洞鄉、塔腳、寶鏡院、烏石、流沙、赤水、定厝寮、北山、大壩等鄉，赤旗飄揚，良民屋宇，多被焚燬。果隴廿一日再被焚劫，鄉中千餘座大屋，幾斷炊煙。麒麟埠奇美鄉，廿一日被陳魁亞率南隴四股農匪焚劫。廿三日難民來汕請願。</p><p name="428d" id="428d" class="graf graf--p graf-after--p">揭陽桑浦山共黨，在劇畔山附近組織蘇維埃政府，吳涵爲主席，蕭亦峯爲參謀，李永安爲財政，謝文敏爲秘書，向民間勒捐軍餉，迫人民入赤黨。桃都、登崗橋一帶，大受慘禍。</p><p name="8ca4" id="8ca4" class="graf graf--p graf-after--p">潮陽共黨因普寧惠來兩縣影響，亦羣起暴動。港頭、兩英墟、後坑一帶，經軍隊叠次剿辦，尙未削平。近來又在達濠公然活動，首領鄭鑑光等，公然白日開會，派出宣傳員往河浦涉山等處作反宣傳。各鄉人民，一夕數驚。達濠距汕頭甚近，故廿二、廿三兩晚汕頭市內特別加早戒嚴。入夜七時後，公安局前一帶放出浮哨，禁止行人往來。共黨如斯猖獗，誠潮汕人民之大不幸也。</p><p name="0ab3" id="0ab3" class="graf graf--p graf-after--p graf--trailing">南洋商报 (Nanyang Siang Pau), 4 April 1928, Page 1<br><a href="https://eresources.nlb.gov.sg/newspapers/digitised/article/nysp19280404-1.2.28.1" data-href="https://eresources.nlb.gov.sg/newspapers/digitised/article/nysp19280404-1.2.28.1" class="markup--anchor markup--p-anchor" rel="nofollow noopener noopener" target="_blank">https://eresources.nlb.gov.sg/newspapers/digitised/article/nysp19280404-1.2.28.1</a></p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/d6cefe72c99d"><time class="dt-published" datetime="2024-07-27T09:40:02.703Z">July 27, 2024</time></a>.</p><p><a href="https://medium.com/@NewCantonia/%E5%85%B1%E9%BB%A8%E6%90%97%E4%BA%82%E6%BD%AE%E5%B1%AC%E6%85%98%E7%8B%80%E8%BF%91%E8%AA%8C-1928-d6cefe72c99d" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>