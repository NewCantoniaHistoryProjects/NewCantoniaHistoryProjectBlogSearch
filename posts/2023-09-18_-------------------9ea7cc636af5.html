<!DOCTYPE html><html><head><meta http-equiv="Content-Type" content="text/html; charset=utf-8"><title>駐美金山致公黨總部敬吿廣東父老昆仲書</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">駐美金山致公黨總部敬吿廣東父老昆仲書</h1>
</header>
<section data-field="body" class="e-content">
<section name="2219" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="693b" id="693b" class="graf graf--h3 graf--leading graf--title">駐美金山致公黨總部敬吿廣東父老昆仲書</h3><p name="ad3f" id="ad3f" class="graf graf--p graf-after--h3">吾粵父老子弟苦黨人之禍烈矣，受兵燹之害多矣，連年遷徙流離，無家可歸。今廣州當局，厲行共產，毀我家室，佔我田園，奴我百姓，絕我生計。天下最可傷心之事，莫此爲甚！近且以香山一縣，爲共產之試驗塲。廣州一隅，爲赤化之策源地。舉海陸軍權以授之俄人，征收各項雜稅，以取之粵人。三千萬同胞倒懸莫解，九十二縣變成赤地。亡省之痛，已切肌膚，睠念鄕邦，痛哭流涕。</p><p name="4a8e" id="4a8e" class="graf graf--p graf-after--p">幸我致公黨領袖陳公競存，手綰軍符，起靖粵難，十萬雄兵，屯駐潮梅，鄧李所部，響應南服。將來驅赤黨於海隅，登粵民於袵席，非我靖粵之陳軍莫屬。所望全粵父老子弟作簞食醐漿之歡迎，爲飛芻挽粟之輸將。馬到功成，，鼠輩潛遁，還政粵人，處分粵事。故此本黨應時勢之需求，爲救國之運動，公布黨綱，徵求黨員，積極進行，義無反顧。誓擁護陳公競存，以奠定粵疆，再進而澄淸海宇，實行聯省自治。具此志願，百折不撓。</p><p name="bec0" id="bec0" class="graf graf--p graf-after--p graf--trailing">用敢敬吿廣東父老昆仲，廣東者廣東人民之廣東也。豈可受蘇俄赤軍之蹂蹒，而作袖手旁觀乎？豈可任蔣汪黨徒之賣却，而爲異族家奴乎？吾粵未嘗無人，所患者盲從附和，致令百粵山河，頓改赤色耳。語曰：見兔顧犬，未爲遲也。亡羊補牢，未爲晩也。果全粵人心一致，宜趁時及勢，同立於本黨反共產之旗幟下。實心實力，佽助我軍，共同殺賊。賊去而閭里太平，四民復業，豈不懿歟休哉？尤有要者，本黨本致公之精神，卽民治之精神，以從事政治活動。希望全粵父老昆仲，將本黨黨綱政綱，加意而硏究之，發揚而光大之。於內地省會州縣，組織致公黨機關，宣傳主義，示民表率。則將來『致公黨』三字，流芳百世，與民國同庥。此又本黨總部同人所馨香祝禱者也。謹此宣言。希爲洪鑒。</p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/9ea7cc636af5"><time class="dt-published" datetime="2023-09-18T11:07:57.769Z">September 18, 2023</time></a>.</p><p><a href="https://medium.com/@NewCantonia/%E9%A7%90%E7%BE%8E%E9%87%91%E5%B1%B1%E8%87%B4%E5%85%AC%E9%BB%A8%E7%B8%BD%E9%83%A8%E6%95%AC%E5%90%BF%E5%BB%A3%E6%9D%B1%E7%88%B6%E8%80%81%E6%98%86%E4%BB%B2%E6%9B%B8-9ea7cc636af5" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>