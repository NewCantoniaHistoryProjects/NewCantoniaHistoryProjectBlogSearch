<!DOCTYPE html><html><head><meta http-equiv="Content-Type" content="text/html; charset=utf-8"><title>陸榮廷等聲討孫文電</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">陸榮廷等聲討孫文電</h1>
</header>
<section data-field="subtitle" class="p-summary">
各報館均鑒：比者孫文在粵，舉動悖謬，號招少數私黨，違法自舉為偽總統，欺蔑國民，背叛國法，一至於此。迹其行事，陽為愛國，陰便私圖，以文亂法，則利用政客，以武亂政，則利用匪徒，不顧大局，不恤民生，而播弄天下以為快。此次重組軍府，襲名護法，已屬不成問題，其變亂政策，專在招集土匪，苛派軍…
</section>
<section data-field="body" class="e-content">
<section name="3049" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="161b" id="161b" class="graf graf--h3 graf--leading graf--title">陸榮廷等聲討孫文電</h3><p name="28cf" id="28cf" class="graf graf--p graf-after--h3">各報館均鑒：比者孫文在粵，舉動悖謬，號招少數私黨，違法自舉為偽總統，欺蔑國民，背叛國法，一至於此。迹其行事，陽為愛國，陰便私圖，以文亂法，則利用政客，以武亂政，則利用匪徒，不顧大局，不恤民生，而播弄天下以為快。此次重組軍府，襲名護法，已屬不成問題，其變亂政策，專在招集土匪，苛派軍糧，以致全粵騷然，朝不慮夕。其尤甚者，與俄過激黨訂立私約，推行勞農政策，以壞國基，復不惜多派黨徒，四出煽擾，昌言廢德仇孝以斁彝倫，鼓吹共產公妻，以亂秩序，禍國禍民，莫此為甚。今乃公然揭破面具，妄竊尊稱，以國民為可欺，視國法如烏有，是前僅施其愚弄之伎倆者。今更逞其橫暴之淫威，勢必內政，絕其綱維，外交失其資格，何以為國，何以為民。榮廷等賦性篤誠，祗知正義，對此國賊民蠹，忍無可忍。伏望大總統立操英斷，宣布明令，大伸討伐，各省軍民領袖諸公，敵愾同仇，共殲醜類，各省輿論機關，主持公義，一致聲討，不勝激切之至。</p><p name="ea0f" id="ea0f" class="graf graf--p graf-after--p">陸榮廷、譚浩明、陳炳焜、李靖誠感。</p><p name="5002" id="5002" class="graf graf--p graf-after--p graf--trailing">《商報》1921.05.02，頁3<br><a href="https://archive.org/details/shangbao-shanghai-1921.05.02" data-href="https://archive.org/details/shangbao-shanghai-1921.05.02" class="markup--anchor markup--p-anchor" rel="nofollow noopener" target="_blank">https://archive.org/details/shangbao-shanghai-1921.05.02</a></p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/2cd1f4396b80"><time class="dt-published" datetime="2023-12-09T20:56:03.349Z">December 9, 2023</time></a>.</p><p><a href="https://medium.com/@NewCantonia/%E9%99%B8%E6%A6%AE%E5%BB%B7%E7%AD%89%E8%81%B2%E8%A8%8E%E5%AD%AB%E6%96%87%E9%9B%BB-2cd1f4396b80" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>