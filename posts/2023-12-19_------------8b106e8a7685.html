<!DOCTYPE html><html><head><meta http-equiv="Content-Type" content="text/html; charset=utf-8"><title>粵軍劉志陸部附吳之經過</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">粵軍劉志陸部附吳之經過</h1>
</header>
<section data-field="subtitle" class="p-summary">
現已集中贛西…
</section>
<section data-field="body" class="e-content">
<section name="3774" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="a431" id="a431" class="graf graf--h3 graf--leading graf--title">粵軍劉志陸部附吳之經過</h3><p name="c3fb" id="c3fb" class="graf graf--p graf-after--h3">現已集中贛西 <br>粵中陳炯明部，本成立於漳州，以民九回粵驅逐政桂系，遂標鮮明之粵軍旗幟，及去秋潮梅失敗，由軍長劉志陸，統率轉徙閩贛邊境，當地防軍頗存喧賓奪主之慮，監視甚嚴，而閩贛接近之粵疆，所有黨軍，又從而思爲勦滅，以致劉氏所率部衆，外間或有認爲消滅者，蓋旣無防地，覓食維艱。時値冬春，單衣一襲，是衣食猶且不保，更何以言奮鬥，坐斃之局，勢已演成，於是由劉志陸計畫依附漢吳，而有今日集中贛西之舉。頃據劉氏左右，談述其流離轉徒經過，略謂劉志陸旣决計維持部衆，乃將部衆交師長陳修爵主持，本人則由贛而滬，邀林虎赴漢，請於吳佩孚，許予接濟，指給駐地。吳以該軍轉戰耐勞，且爲首先討赤之師，慨允維持，即撥給開拔費，囑全部移駐贛西，一則休養補充，一則就近照料，並分電閩周贛鄧，善爲道地。劉氏得此具體辦法，乃兼程馳回防地，佈置向贛西開拔。此前月初事也，但劉之部衆，自劉氏赴滬漢後，轉徒覓食，殊屬甘苦備嘗，曾衝過贛邊以抵粵之梅縣。駐梅黨軍何應欽部旣先偵悉其踪，即約程潛馮軼裴各部，圍而擊之，使盡殲滅，陳修爵親自督戰，率解重圍，程馮部分退興寗五華，劉部因此乃横竄平遠蕉嶺，後仍因窮乏，知難久支，復由蕉嶺而折入閩贛邊界，以盼劉氏赴滬漢後之好結果。顧有一部份，爲就食計，暫歸贛之賴世璜、楊如軒，閩之李鳳翔等收編，其大部份依然流離轉徒。此時亦僅存苟活之念，奮鬥之舉，尙有所待，迨劉志陸由漢回抵贛之吉安時，先遣人分途招集其流離轉徒之衆，并報告到漢經過，軍士聞訊，頗有喜色，各部均先後由閩贛邊境，轉赴廣昌、南豐集中，即前歸賴世璜之部，亦携甲歸劉，現已先後由南豐、廣昌各處，取道樟樹峽江，以入贛西集中，以便補充休養。計到樟樹峽江者有四千餘人，其餘續到者亦約四千人，而楊如軒與林虎夙有交情，李鳳翔與劉志陸又曾拜把，且均得有吳電囑對劉部以善意，故曾致電林劉，表示願將前收部隊交還，統計收拾完全，仍有萬人之譜。聞吳佩孚已决定即以劉部，編爲討賊第四軍，以林虎爲總司令、劉志陸爲副司令矣。</p><p name="add4" id="add4" class="graf graf--p graf-after--p graf--trailing">《申報》1926.6.2<a href="https://ia601007.us.archive.org/1/items/shenbao-1926.06-146/1926.06%20-%20146%20-%2019126_text.pdf" data-href="https://ia601007.us.archive.org/1/items/shenbao-1926.06-146/1926.06%20-%20146%20-%2019126_text.pdf" class="markup--anchor markup--p-anchor" rel="nofollow noopener" target="_blank"><br>https://ia601007.us.archive.org/1/items/shenbao-1926.06-146/1926.06%20-%20146%20-%2019126_text.pdf</a></p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/8b106e8a7685"><time class="dt-published" datetime="2023-12-19T15:44:30.985Z">December 19, 2023</time></a>.</p><p><a href="https://medium.com/@NewCantonia/%E7%B2%B5%E8%BB%8D%E5%8A%89%E5%BF%97%E9%99%B8%E9%83%A8%E9%99%84%E5%90%B3%E4%B9%8B%E7%B6%93%E9%81%8E-8b106e8a7685" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>