<!DOCTYPE html><html><head><meta http-equiv="Content-Type" content="text/html; charset=utf-8"><title>劉（震寰）部回桂將先引起粤戰（1925）</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">劉（震寰）部回桂將先引起粤戰（1925）</h1>
</header>
<section data-field="subtitle" class="p-summary">
（毅廬）
北江、西江形勢之嚴重
</section>
<section data-field="body" class="e-content">
<section name="25e7" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="f580" id="f580" class="graf graf--h3 graf--leading graf--title">劉（震寰）部回桂將先引起粤戰（1925）</h3><p name="4831" id="4831" class="graf graf--p graf-after--h3">（毅廬）<br>北江、西江形勢之嚴重</p><p name="98c3" id="98c3" class="graf graf--p graf-after--p">八日通信：駐粤桂軍自飛鵝嶺回駐廣州後，粤垣即被聯治派佔去一半勢力。目下劉震寰之桂軍總司令部仍設於廣州市南堤之江防司令部，大約爲策應所部入桂助唐起見，特先據省垣一部分膏腴地盤，抽收睹餉稅餉以資入桂軍需。至桂軍之一部候令調入桂者，頃巳全數集中粤漢鐵路之中部，由附省西村站以上諸站均有劉部桂軍分駐。聯治方面軍隊之軍事計劃先佈置劉部桂軍於此，一則可以打通由粤入桂之陸路（粤之小北江，如連州、連山等處與桂省之桂嶺、賀縣接壤），一則握有北江之粤漢路交通，以爲進可以戰，退可以守，隨時足以控制省垣。故劉部桂軍甫東回，即先佔北江地盤爲根據。</p><p name="7ddd" id="7ddd" class="graf graf--p graf-after--p">現查桂軍沿粤漢路下段佈防至中段，計有第一師韋冠英部第一二三團，第二師嚴兆豐全部，第三師黎鼎鑑之一部。由省垣西北郊外之西村站起，以迄高塘、江村、從化、新街一帶均爲桂軍駐地，其前隊刻巳進至源潭，其旅長熊鎬、覃德等日昨巳由省出發北上。劉震寰昨日亦巳親赴北江指揮，桂軍行營於新街，省防總部事宜則擬委其師長嚴兆豐主持。觀此劉部桂軍之返桂，與粤桂邊境之戰事巳有一觸即發之勢。蓋劉部之返桂援助滇唐，不期而引起兩組之反抗力。</p><p name="67ff" id="67ff" class="graf graf--p graf-after--p">第一組爲西江粤軍。西江粤軍第一師李濟琛、第三師鄭潤琦與黄紹雄爲舊同盟，此次黄紹雄與范石生合作進攻南寗，滇唐軍業將梧州防務交由李濟琛主持。此次劉部桂軍返桂擬取道小北江分兩路以襲梧州之背，故李濟琛、鄭潤琦兩軍不得不爲正當之防禦，此桂粤邊境之戰必不能免。</p><p name="8a97" id="8a97" class="graf graf--p graf-after--p">第二組爲粤省駐北江上游之譚延闓、程潛兩部北伐軍。此次劉部桂軍之回省，與粤當道立於反對地位，蓋劉震寰聯滇唐爲聯治派，而現政府則爲反聯治派而主聲討滇唐者也。彼向駐北江上游韶州、翁源、坪石一帶之譚延闓、程潛部，素爲擁獲政府之軍隊。今劉部桂軍在省跋扈，北江上游之譚、程兩部巳奉政府密命集中韶州，對於駐粤漢路中下段之劉部桂軍有所監視。况且劉之桂軍與譚、程兩部同駐粤漢路一線，劉之桂軍被譚、程兩雄據上游，扼其由粤入桂之咽喉，而譚、程軍又被桂軍佔據路線之中段，斷其與省之交通。因此兩關係恐一有誤會，則劉之桂軍與政府軍之譚、程兩部必起衝突於粤之北江，恐劉部桂軍不俟回桂而先巳在粤之北江開釁矣。故粤中戰事不久不出於此即出於彼，因以上兩組反劉勢力在在均爲劉部進展之阻碍也。刻下西江北江之政府軍頃巳着着準備，關於軍事之進行尤爲忙碌。</p><p name="c8d3" id="c8d3" class="graf graf--p graf-after--p">西江方面，粤軍第一師長李濟琛、第三師長鄭潤琦，巳於日前趕赴梧州。第一師并調日前助戰東江之第一旅陳銘樞部回防西江。陳旅此次隨許崇智、蔣介石東征大破林虎部於興寗後，該旅所獲戰利器無算，巳超出一旅之實力，現聞巳擴充爲一師。刻陳旅以東江肅清無久駐之必要，業奉許命由梅縣撤隊回省，日間將回防西江，對於劉部桂軍爲相當之防禦云。</p><p name="67b4" id="67b4" class="graf graf--p graf-after--p">至北江方面之譚、程兩軍，刻又巳頓重兵於北江上游，以韶州爲大營，集合全部北伐軍於韶州、英德。計譚、程兩部北伐軍有湘軍四千餘人，另程潛、何成濬、李名揚、朱培德各部合計不下六七千人。現程潛所部巳由翁源方面進駐英德、馬壩，譚部湘軍四千餘人由韶州南下進駐英德以下之潖江站，而粤路下游之劉部桂軍前鋒則進駐潖江口以下十九里之源潭站。戰事隨時可爆發，蓋劉部桂軍欲取道小北江連州入桂，必須越過潖江口以達英德，乃可西折入連州。今潖江口咽喉爲政府軍所扼，劉部桂軍勢必以武力攻取。至是而北江戰事起矣。故就目下而論，北江兩軍對峙之形勢尚較西江爲緊急也。</p><p name="cfd2" id="cfd2" class="graf graf--p graf-after--p graf--trailing">《申報》1925.5.15<br><a href="https://archive.org/download/shenbao-1925.05-127/1925.05%20-%20127%20-%2018751_text.pdf" data-href="https://archive.org/download/shenbao-1925.05-127/1925.05%20-%20127%20-%2018751_text.pdf" class="markup--anchor markup--p-anchor" rel="nofollow noopener" target="_blank">https://archive.org/download/shenbao-1925.05-127/1925.05%20-%20127%20-%2018751_text.pdf</a></p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/9d682c82cf10"><time class="dt-published" datetime="2024-07-18T20:00:14.030Z">July 18, 2024</time></a>.</p><p><a href="https://medium.com/@NewCantonia/%E5%8A%89-%E9%9C%87%E5%AF%B0-%E9%83%A8%E5%9B%9E%E6%A1%82%E5%B0%87%E5%85%88%E5%BC%95%E8%B5%B7%E7%B2%A4%E6%88%B0-1925-9d682c82cf10" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>