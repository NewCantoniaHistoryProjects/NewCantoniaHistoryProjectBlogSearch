<!DOCTYPE html><html><head><meta http-equiv="Content-Type" content="text/html; charset=utf-8"><title>刘永福 - 就任广东省民团总长通告</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">刘永福 - 就任广东省民团总长通告</h1>
</header>
<section data-field="subtitle" class="p-summary">
1911年11月…
</section>
<section data-field="body" class="e-content">
<section name="e792" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="57fb" id="57fb" class="graf graf--h3 graf--leading graf--title">刘永福 - 就任广东省民团总长通告</h3><p name="5c0a" id="5c0a" class="graf graf--p graf-after--h3 graf--trailing">1911年11月<br>为通告事：现准粤省军政府大都督胡，以各路民军必须设立统一机关，以资总摄，特照会永福任全省民团总长。永福年七十余矣，精力衰惫，惧不克胜；顾念吾粤此次和平改革，光复故物。民军云集省会，而外属土匪，动假民军名目，四出劫掠；其稍存秩序者，亦勒缴械，勒捐款，怨咨载道，大局岌岌。永福本粤人一份子，亦军人一分子，恐污堕粤人军人名誉，重以大都督与统领之谆劝，不得不勉出任事，期效力于万一而维救之。<br>夫吾粤，东接闽，西连桂，北枕五岭，南滨大洋，风俗语言嗜好与中原异，固天然独立国也。秦之赵佗，隋之冯盎、邓文进，元之何真，皆乘变乱时代，崛起一方，安辑人民，巩卫疆圉。今兵力强厚，独立之局告成矣，所以谋善后者，何止万端！而亟为治标之策，莫如靖匪乱、筹军饷。靖匪乱则非鼓其忠义之气，不足以奏功；筹军饷则非予安乐之福，不足以集事。兹二策者，著手虽不同，收效实相倚。吾辈欲建伟业，博荣誉，必思所以餍人民希望太平之心，而后富者不惜其财，贫者不爱其力，举而措之，易如反掌。永福愿与诸统领及诸健儿约，克日编列军队，订立条文，约分四路，遍定各属州县。中路出广、肇、罗、阳；东路出惠、潮、嘉；西路出高、雷、廉、钦、琼、崖，北路出南、韶、连。其已平定者，宣布德意，未平定者，解散匪祸；遇有危迫警报，另行抽调赴援，务期旬月之间，大局安堵。办理而善，则吾军人应尽之责，不敢以为功；办理而不善，则吾军人莫大之羞，宜引为罪。呜呼！大众既牺牲财产，以备供张，吾辈亦当牺牲身命，以图报称。今日何日？今时何时？危急存亡，千钧一发，此烈士殉名，英雄救国，千载一时之机会也！抑永福尤有不能已于言者。永福自弱冠时，率黑旗队前赴越南，平北圻，定居保胜，嗣北圻以他族逼侵，乞援于我，爰统所部，绕宣光大岭，疾驰河内，大破敌兵，斩其统将；甲申一役，转战北圻之河内、北宁、山西等省，迭破敌兵于丹风、怀德，复会滇、桂、粤军，进攻宣光省城，前后大小数百战，屡以孤军当大敌，幸无大挫失。永福之所为，非以效忠越南，实以捍卫中国。迨入关后，中东事起，率师驻台湾，与强敌相持，谬承士民推戴，率以饷项支绌，孑身内渡。自是感愤时局，弃职隐居，郁郁至今，已历数载。<br>自维生平碌碌无所长，惟推诚布公，爱国爱种，当艰难危险，历万折而不少变。投身军界以后，尤复严定纪律，与士卒誓死守。凡永福已往之历史，皆注力于抵御外族，不敢稍与同类相残杀。而积诚积爱，士卒用命，亦实有以左右而始终之。今诸统领诸健儿，其诚爱与纪律当不少逊于永福；他日名位事业，或且远在永福之上。顾所以斤斤及此者，发矢之始，不得不正其弦；筑垣之始，不得不正其基也。否则，军情不固，军律不严，小之贻生民涂炭之忧，大之起强邻干涉之祸。永福身败名裂不足惜，其如大局何？<br>为此通告各路民军，互相训勉，急救危亡，吾人民亦当共谅苦衷，各安生业。地方不靖，则吾辈任之；饷需不继，则大众任之。广东省，广东人之广东，斯言闻之熟矣，垂涕而遭，毋任痛逼，永福特告。</p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/b1443b673af7"><time class="dt-published" datetime="2017-11-11T05:28:36.949Z">November 11, 2017</time></a>.</p><p><a href="https://medium.com/@NewCantonia/%E5%88%98%E6%B0%B8%E7%A6%8F-%E5%B0%B1%E4%BB%BB%E5%B9%BF%E4%B8%9C%E7%9C%81%E6%B0%91%E5%9B%A2%E6%80%BB%E9%95%BF%E9%80%9A%E5%91%8A-b1443b673af7" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>