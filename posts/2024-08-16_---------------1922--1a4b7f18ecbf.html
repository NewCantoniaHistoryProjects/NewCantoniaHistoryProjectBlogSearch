<!DOCTYPE html><html><head><meta http-equiv="Content-Type" content="text/html; charset=utf-8"><title>叛軍辯（粵軍將領一分子來稿）（1922）</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">叛軍辯（粵軍將領一分子來稿）（1922）</h1>
</header>
<section data-field="subtitle" class="p-summary">
前閱《香港晨報》連日登載，凡廣州所有軍警，均醜詆之曰叛軍。此等言論，干名義尚未了解，乃靦然謬充主筆，得無羞當世之士哉？夫《晨報》諸人，久蒙孫氏豢養，是即孫氏之臣妾奴隸也。臣妾奴隸不忠于其主，斯謂之叛。若並未受其撫養，又不甘爲臣妾奴隸者，則此“叛”字名義，不解從何說起也。
</section>
<section data-field="body" class="e-content">
<section name="0d18" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="9192" id="9192" class="graf graf--h3 graf--leading graf--title">叛軍辯（粵軍將領一分子來稿）（1922）</h3><p name="5c57" id="5c57" class="graf graf--p graf-after--h3">前閱《香港晨報》連日登載，凡廣州所有軍警，均醜詆之曰叛軍。此等言論，干名義尚未了解，乃靦然謬充主筆，得無羞當世之士哉？夫《晨報》諸人，久蒙孫氏豢養，是即孫氏之臣妾奴隸也。臣妾奴隸不忠于其主，斯謂之叛。若並未受其撫養，又不甘爲臣妾奴隸者，則此“叛”字名義，不解從何說起也。</p><p name="db20" id="db20" class="graf graf--p graf-after--p">吾揣《晨報》之意，必曰：“孫氏者，中華民國之大總統也。孫氏既稱大總統，則凡隸屬于中華民國國籍者，皆大總統之子民，有不服從大總統者，即謂之叛是也。”</p><p name="dd75" id="dd75" class="graf graf--p graf-after--p">然《晨報》大主筆，亦知爾大總統當日如何產出乎？方國會開會之始，蒞會者纔七十人耳，去法定人數甚遠也。斯時孫氏之總統熱，已達沸點，乃變其制而強以非常會議行之。時國會議員，明知此舉爲非法，故反對者衆，尤以白逾桓、祐輔成等爲最力。孫乃嗾其死黨，要諸門而痛毆之，且詈曰：“孫先生招致爾等南來供養數年，其希望與目的安在？如不速舉總統，卽置爾等于死地！”</p><p name="fbf7" id="fbf7" class="graf graf--p graf-after--p">議員畏其兇暴，此呱呱者乃竟于翌日墮地矣。似此橫生逆產之總統，爲問吾粵三千萬衆，心悅誠服而承認之者幾何人？外省外國更無論矣。既不能爲全國總統，業幷不能爲全粵總統，區區一永豐艦之總統，乃欲吾人絕對服從之，不亦大可笑乎？</p><p name="48ab" id="48ab" class="graf graf--p graf-after--p">我既不認彼爲總統，則服從與反對，皆可任我自由。如是，只可謂之反對，不得謂之叛。假使孫氏率其如火如荼之北伐軍，所向無敵，一戰而奄有天下，宜乎尺地莫非其有，一民莫非其臣矣。如猶有田橫五百之不服漢，魯連箇人之不帝秦，亦只可稱之爲義士，而仍不得謂之叛。</p><p name="588d" id="588d" class="graf graf--p graf-after--p">況總統由人民公意選得，非可以力征經營取得。民國以民爲主體，總統不過一公僕。就使其人明明爲全國舉定之大總統，苟有不忠于民之罪狀，則直謂之叛國總統可也？</p><p name="e232" id="e232" class="graf graf--p graf-after--p">孫氏既以總統自居，應如何設謀以裕國計民生也？乃藉裕國利民改造建設之口頭禪，以騙取外埠華僑之金錢耳。及其蟠踞永豐艦也，糾合徐樹榮一羣匪黨，分駕餘艦，堵截長洲黃埔入口要路。遇米船則劫米，過鹽船則劫鹽，遇煤船則劫煤。遇有無知舟子泛舟悞近其防線者，動輒捕拿槍斃。又復劫奪四鄉拖渡輪船，使交通斷絕；召集各屬綠林強盜，號稱民軍，使地方糜爛；發砲亂轟省會，以驚擾商民，使遷避一空，無敢開門營業。此等舉動，雖梁山寨主宋江所不敢爲，而孫氏乃悍然爲之，是誠何心哉！</p><p name="5a57" id="5a57" class="graf graf--p graf-after--p">孟子曰：“賊仁者謂之賊，賊義者謂之殘。殘賊之人，謂之獨夫。獨夫則人人得而誅之”。況並未加誄，祗驅逐出境而止乎？</p><p name="d059" id="d059" class="graf graf--p graf-after--p">昔湯放桀，武伐紂，古人未嘗目之爲叛。孫氏倡革滿清皇帝之命，近代亦未嘗譏之爲叛。況孫氏直一綠林首領，尙不得儕於桀紂清帝之列。他日有纂民歷史者，應大書特書曰：“某年月日，粵軍驅除綠林首領孫某而已。叛云乎哉？”</p><p name="cfaa" id="cfaa" class="graf graf--p graf-after--p graf--trailing">《南僑月報》第一期</p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/1a4b7f18ecbf"><time class="dt-published" datetime="2024-08-16T21:35:58.144Z">August 16, 2024</time></a>.</p><p><a href="https://medium.com/@NewCantonia/%E5%8F%9B%E8%BB%8D%E8%BE%AF-%E7%B2%B5%E8%BB%8D%E5%B0%87%E9%A0%98%E4%B8%80%E5%88%86%E5%AD%90%E4%BE%86%E7%A8%BF-1922-1a4b7f18ecbf" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>