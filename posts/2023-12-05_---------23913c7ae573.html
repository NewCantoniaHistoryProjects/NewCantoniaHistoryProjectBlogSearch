<!DOCTYPE html><html><head><meta http-equiv="Content-Type" content="text/html; charset=utf-8"><title>粤陳與桂陳之筆戰</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">粤陳與桂陳之筆戰</h1>
</header>
<section data-field="subtitle" class="p-summary">
陳炳焜來電
</section>
<section data-field="body" class="e-content">
<section name="a0ba" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="baa2" id="baa2" class="graf graf--h3 graf--leading graf--title">粤陳與桂陳之筆戰</h3><p name="8065" id="8065" class="graf graf--p graf-after--h3">陳炳焜來電</p><p name="cf7f" id="cf7f" class="graf graf--p graf-after--p">廣東陳省長、省議會、各總分商會、各敎育會、各善堂、報界公會、各報館鈞鑒：炳焜自解粤督兵符，歸農數載，國事粤事，久不問聞。乃荷大總統重頒明令，起護三軍，當國事之泯棼，承鄉邦之重畀。自維樗櫟，方幸得卸仔肩，畏此簡書，詎敢復增咎戾？况自鼎革以後，戰禍相尋，民苦干戈，粤、滇、川、湘，最堪慘痛。當兹人心厭亂，豈肯以兵禍重苦人民？炳焜就職伊始，即謂整我軍旅，所以衛邦家，而决非所以肆侵略。且桂粤一家，互相依倚，兩省人民旣無不共戴天之仇，何至開兵連禍結之釁？就今舍統一而言，省自爲治，尤當愼固封守，毋相侵犯。蓋言統一，理也，即言聯省自治，則由聯治而謀統一，亦理也。二者政見雖殊，均欲爲國家進和平，謀郅治，何可遽視爲敵？乃暴亂之徒旣謬組軍府，妄希非分，復悍言征討，圖擾隣封，非統一，亦非治跡。其侵略野心，實欲據地分封，創新式之軍閥，假自治以騙人民，不自治，而復亂人治。竟不恤言征言援，啓桂粤刀兵之禍。是炳焜即不爲國家計，亦當爲桑梓計，顧非萬不得已，决不肯訴之兵戎。猶憶桂軍回桂，乃本桂粤分治之義，整旅而歸。乃彼存圖桂之私，先倡排桂之論，揑造謡言，煽動人心，使兩粤人民，幾成仇敵。所幸桂省當局深明大義，迭次示諭省民，其對粤人毋許仇視，至今粤人在桂經商者，貿易如常，在桂服官者，有才必錄，相親相愛，誼猶一家。如此可見桂省無歧視粤人之心，尤無侵略粤省之意。至炳焜督粤時，爲日雖淺，而愛粤心跡，可諒白於我父老兄弟者正多。溯入粤之初，粤中軍警將領，悉仍粤人。蓋本聯粤治粤之心，則粤才粤用，凡用人行政，未肯於桂粤有所偏私。我粤省父老兄弟，苟知炳焜前此爲愛粤之人，即當信此後爲非亂粤之人。縱至不得已而用兵，亦必待其罪惡實盈，釁自彼開，决不肯遽啓兵戎，冒犯不韙，且於粤省人民，决任完全愛護之責。我粤父老子弟，其共鑒之！廣西護軍使陳炳焜青印。</p><p name="ee14" id="ee14" class="graf graf--p graf-after--p">陳炯明覆電</p><p name="bea3" id="bea3" class="graf graf--p graf-after--p">竊炯明前因湘省趙總司令電勸桂省自主，與西南一致，實行自治，愛人以德，論至持平。爰於三月元日致電廣西將領勸其恢復自主，提倡自治，毋以廣西一省爲西南之公敵，兩粤一家，不生兵戎之禍，乃彌久不聞反答。而陳炳焜實於青日通電就職，肆口詆誣，小人無忌憚之心，溢於言表。夫廣西已有督軍、省長，平日軍事民事，自有負責之人，以何緣因增設護軍使一缺，且擁多兵，麕聚梧州，謂爲保境息事，將以誰欺！是以陳炳焜之青電，僞言不先開釁，而語語挑釁，續以眞電，則竟妄稱粤省軍隊已大舉攻桂，以爲釁非彼開，可以掩人之耳目。殊不知事實具在，不容揑誣。炯明自返粤以來，首先裁兵解散軍隊至百五十餘營；就全省設善後處一十二區，分駐軍隊，清治盜匪，復思餉糈之困難，厲行禁賭，以除民之大害。憫向來財政之糾紛，致入不敷出也，極力遵節，以爲適合；知地方自治爲民國基礎也，則授權各縣，俾縣長民選；其餘刷新敎育，振興實業，開闢各屬公路，辦理司法獨立，本粤人治粤之精神，孶孶不已。誠以破壞之後，建設維艱，粤省爲桂系所壟斷，受武人之蹂躪，已無完膚，休養生息，惟我之責。非惟以粤對桂素，無侵略自利之心，而當此時期，更不暇爲舍己從人之事。陳炳焜眞電所謂分路大舉，殆自揭野心，而又嫁禍他人，一何可笑。夫爲兩省計，爲西南大局計，則炯明上月宥電，已詳陳其是非利害，求治息兵，道不外此。桂省豈無明達之士，肯舍安而即危；即軍隊中人，亦未必甘爲陳炳焜一人野心所利用。須知曩昔禍粤，實以陳炳焜爲罪魁，有如賭博之害人，甚於洪水猛獸。陳炳焜在粤，爲日無多，公然開賭，藉以收受陋規賄賂，盈千百萬，致使賭館無地無之，平民蕩產，而盜賊繁滋，粤人至今思之，猶爲切齒。且陳炳焜貪黷驕横，忌刻殘忍，尤在莫榮新之上。所以當日粤中諸將於自主期中，於陸榮廷尚無惡感，而先聯盟矢誓，逐陳炳焜而去之，陸亦不能爲袒庇。炳焜之參謀長秦某，以炳焜贓私百萬運載過梧，被梧州守將所截留，幾於决裂。其爲人行事如此，蓋不只爲粤省之公敵，亦且爲桂省之罪人。今乃不自覺悟，不求桂省之自治，而横來挑釁，欲侵害粤東，竟爲戎首，不自度量，此後兵禍一開，塗炭生靈，必有任其咎者。炯明於粤省治安完全負責。捍衛外侮，與我粤三千萬人同之，而期望桂省自治之初心，依然不敢違棄。竊慮炳焜以莠言亂聽，故根據事實，一正其謬，惟共鑒之。炯明。删。</p><p name="c9af" id="c9af" class="graf graf--p graf-after--p graf--trailing">《申報》1921.4.25<br><a href="https://ia804603.us.archive.org/15/items/shenbao-1921.04-107/1921.04%20-%20107%20-%2017302_text.pdf" data-href="https://ia804603.us.archive.org/15/items/shenbao-1921.04-107/1921.04%20-%20107%20-%2017302_text.pdf" class="markup--anchor markup--p-anchor" rel="nofollow noopener" target="_blank">https://ia804603.us.archive.org/15/items/shenbao-1921.04-107/1921.04%20-%20107%20-%2017302_text.pdf</a></p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/23913c7ae573"><time class="dt-published" datetime="2023-12-05T19:51:59.692Z">December 5, 2023</time></a>.</p><p><a href="https://medium.com/@NewCantonia/%E7%B2%A4%E9%99%B3%E8%88%87%E6%A1%82%E9%99%B3%E4%B9%8B%E7%AD%86%E6%88%B0-23913c7ae573" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>