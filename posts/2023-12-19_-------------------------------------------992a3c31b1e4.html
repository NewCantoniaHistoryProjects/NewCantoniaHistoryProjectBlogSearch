<!DOCTYPE html><html><head><meta http-equiv="Content-Type" content="text/html; charset=utf-8"><title>變化莫測之桂局：沈鴻英與陸搆和原因、沈軍與黃紹雄期决裂、李宗仁黃紹雄擁戴林虎別樹一職</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">變化莫測之桂局：沈鴻英與陸搆和原因、沈軍與黃紹雄期决裂、李宗仁黃紹雄擁戴林虎別樹一職</h1>
</header>
<section data-field="subtitle" class="p-summary">
（毅）
</section>
<section data-field="body" class="e-content">
<section name="ef12" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="3c1e" id="3c1e" class="graf graf--h3 graf--leading graf--title">變化莫測之桂局：沈鴻英與陸搆和原因、沈軍與黃紹雄期决裂、李宗仁黃紹雄擁戴林虎別樹一職</h3><p name="f356" id="f356" class="graf graf--p graf-after--h3">（毅）</p><p name="ef2f" id="ef2f" class="graf graf--p graf-after--p">桂省自洛吳援助馬濟陸榮廷平桂後，桂事從此紏紛，記者早已言之，今不幸而言中，抑亦桂省人民之不幸也。桂省自桂林柳州之戰，陸榮廷一敗塗地，局處桂林孤城，洛吳在桂勢力，可謂完全失敗。此時同受粤孫任命之沈鴻英、黃紹雄，分據西南西北，此兩大勢力若於是時合作，統一桂局，自非難事，無如沈黃二人，積不相能，粵當道知其內幕，乃令沈氏專經營桂省西北，令黃氏向南寗發展，以為調劑雙方之意見。詎黃紹雄表面上雖奉粤孫之命，而陰實有所圖，先行與李宗仁一系聯絡，在桂別樹一幟，故月前會有貴縣黃李會師進攻南寗之舉，其攻取南寗也，實爲本系將來發展之根。黃李二人以往日關係，遙戴粤省東江陳軍右翼指揮林虎（林爲桂人）爲領袖，故近日林氏會在河源與湘軍單獨搆和，要求湘軍讓林率部假道粤省回桂之議，此事雖未實現，然而黃李二人，實爲林氏之私人，黃氏刻仍陽奉粤孫之命，保存梧州地盤，日前會師攻佔南寧，則讓南寗於李宗仁守之，而黃則遄回梧州防次，以握桂省精華薈萃之區，故以現在桂省形勢論，桂省南部完全隸屬於林虎潛勢力下。蓋黃紹雄據梧州富地，李宗仁據有南寗首府，互爲犄角，實佔有廣西之優勢，彼沈鴻英轉戰數月，雖擁有柳慶平樂一帶地盤，然環境極惡劣，蓋北有陸部餘衆，勾結湘軍葉旅以爲桂患，而南則見扼於黃紹雄李宗仁，當沈軍下柳州後，以全力對付桂林，其力本甚充實，無如螳螂捕蟬，黃雀在後，沈軍由柳州調兵北上，而黃紹雄李宗仁乘機佔取南寗，將沈軍南下之路先行截斷，而是時馬濟等已率葉式琪旅抵全州，沈軍至是前後受敵，故迫於俯首而爲桂林城下之盟，退兵平樂，此沈鴻英忍辱言和之原因一也。</p><p name="1e5f" id="1e5f" class="graf graf--p graf-after--p">軍實爲行軍之命脈，糧食一項，雖可就地籌集，而子彈則必須後方之供給，廣西無製廠，故沈軍自返桂後，子彈一項，全由粤省供給，近因轉戰數月，子彈所耗已多，最近由駐粤湘軍譚延闓供給沈軍彈十萬發，由生泰電輪運解西上，詎甫到梧州，爲黃紹雄軍悉數截留，沈軍之不惜俯首下心，聽葉式琪等調和，原欲藉此和緩敵人，待後方子彈解到，然後再以武力解决。不料黃紹雄將其子彈截留，沈軍雖欲戰而不可得，故遂迫於停戰，此其與陸榮廷議和之原因二也。</p><p name="a6ac" id="a6ac" class="graf graf--p graf-after--p">故沈氏此次之媾和，實迫於種種形勢，其最足以影響彼之計劃，而爲致命傷者，厥爲黃紹雄之截彼子彈，故沈之切齒於黃，自在意中，曾連日迭電來粤，向粤孫及譚延闓前詰責黃氏，詞甚激烈，似有武力相見之意。粤當道經去電黃氏，飭將扣留之彈悉數撥還，以釋爭端，而黃紹雄則始終態度强硬，沈氏近又有遣兵南下，武裝索彈之說，黃紹雄亦爲相當之戒備，梧州商民頗形恐慌，成惴惴焉，懼該地旦夕將有兵事，沈黃此次之裂，固由平日意見之相左，識者早知其早必火併，最可怪者，莫如李宗仁入南寗後，發電討陸榮廷一事，吾人以淵源上論，以恒而測，則李宗仁原屬陸系，蓋李宗仁固擁戴林虎者，林與洛吳之關係，與馬濟陸榮廷，林之受洛吳命收拾桂局，亦猶馬濟之受洛吳命平桂，同一旨趣，究其終極，林李也馬陸也，皆不過受洛吳使，剷除異己，聽鄕邦而隸屬北廷，故以馬陸林李而論，俱屬吳氏之走狗，而誼屬同袍，今李宗仁甫下南寗，而遽草討陸之檄，因此變端，而洛吳系之桂軍閥，又行分裂矣，此其事與粤孫系之黃紹雄沈鴻英之齮齕，同一變化莫測，吾人以冷眼靜窺桂局，眞可謂極波詭之奇觀矣。</p><p name="06bd" id="06bd" class="graf graf--p graf-after--p">茲李宗仁之討陸電，併如下，「桂省近以沈陸交鬨，桂陸一帶，被兵之地，死亡枕藉，餓莩載道，重以河流梗塞，商業停滯，相持愈久，受禍愈深，以桂省殘破之餘，寗堪一摘再摘，刻柳州已爲沈部佔據，而田南各屬亦相繼失陷，桂局已成瓦解之勢。竊思陸幹卿前以動國遣將之資，丁辛亥光復之會，不勞征戰，驟至高位，民五以還，權力外張，地位益固，乃幹卿治桂十稔，成續毫無。以言軍政，則不事練兵，而對於新進軍人，尤加排斥，當其督桂伊始，即不惜以桂省積歲經營，蜚聲全國之陸軍，汰除殆盡。以言民政，則所任者非頭腦頑劣之夫，即椎埋市儈之輩，仕途之濫，吏治之壞，至此極矣。以言財政，則濫發紙幣，不知其數，全省財政，視等私產。以言交通，則所謂關馬路，祇限於離家一二百里之地，此外絕不過問，餘如敎育諸政，無不呈退化之象，廣西政治之黑暗，文化之墮落，幹卿實尸其咎，猶復不知量力，妄思兼併，開罪諸省，致召客軍，事敗潛逃，貽禍桑梓，迨客軍已退，則又赧然歸里，坐享其利，旣縱容部屬虐殺議員，又僞造民意攘竊權位，變本加厲，倒行逆施。夫以民一至民十之陸幹卿，尙不能有所展布，乃欲於大敗之後，重整旗鼓，支配全省，徵特勢有所不能，適增人民水深火熱之痛。宗仁爲救國救鄉計，不得不聯合友軍，謂其下野，一方消弭目前之戰禍，一方即以掃省政革新之障碍，至幹卿下野後，關於善後事宜，省政建議，悉取决於民意，宗仁斷不干預，此舉實屬省内問題，與省外各方均無關係，誠恐遠道傳聞失實，特此宣言，俾明眞相。</p><p name="7d31" id="7d31" class="graf graf--p graf-after--p">定桂軍總指揮李宗仁印」<br>（七月十一日）</p><p name="6c97" id="6c97" class="graf graf--p graf-after--p graf--trailing">《申報》1924.7.17<br><a href="https://ia904604.us.archive.org/8/items/shenbao-1924.07-191/1924.07%20-%20191%20-%2018457_text.pdf" data-href="https://ia904604.us.archive.org/8/items/shenbao-1924.07-191/1924.07%20-%20191%20-%2018457_text.pdf" class="markup--anchor markup--p-anchor" rel="nofollow noopener" target="_blank">https://ia904604.us.archive.org/8/items/shenbao-1924.07-191/1924.07%20-%20191%20-%2018457_text.pdf</a></p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/992a3c31b1e4"><time class="dt-published" datetime="2023-12-19T20:18:14.236Z">December 19, 2023</time></a>.</p><p><a href="https://medium.com/@NewCantonia/%E8%AE%8A%E5%8C%96%E8%8E%AB%E6%B8%AC%E4%B9%8B%E6%A1%82%E5%B1%80-%E6%B2%88%E9%B4%BB%E8%8B%B1%E8%88%87%E9%99%B8%E6%90%86%E5%92%8C%E5%8E%9F%E5%9B%A0-%E6%B2%88%E8%BB%8D%E8%88%87%E9%BB%83%E7%B4%B9%E9%9B%84%E6%9C%9F%E5%86%B3%E8%A3%82-992a3c31b1e4" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>