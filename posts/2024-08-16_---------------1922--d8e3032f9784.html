<!DOCTYPE html><html><head><meta http-equiv="Content-Type" content="text/html; charset=utf-8"><title>粵軍將領聯請陳總司令復職原電（1922）</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">粵軍將領聯請陳總司令復職原電（1922）</h1>
</header>
<section data-field="subtitle" class="p-summary">
粵軍總司令一職，原肇於陳競公率部出駐漳州之時。此項名稱，由來甚久，卒賴以維繫軍心，以孤軍深入，幾至底定八閩。後因莫榮新不肯接濟粮械，故劃汀漳自守，與李厚基言和。粵軍返旆，以此號召，卒得驅除客軍，泯除亡省之痛。
</section>
<section data-field="body" class="e-content">
<section name="2c75" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="022c" id="022c" class="graf graf--h3 graf--leading graf--title">粵軍將領聯請陳總司令復職原電（1922）</h3><p name="7065" id="7065" class="graf graf--p graf-after--h3">粵軍總司令一職，原肇於陳競公率部出駐漳州之時。此項名稱，由來甚久，卒賴以維繫軍心，以孤軍深入，幾至底定八閩。後因莫榮新不肯接濟粮械，故劃汀漳自守，與李厚基言和。粵軍返旆，以此號召，卒得驅除客軍，泯除亡省之痛。</p><p name="e6bd" id="e6bd" class="graf graf--p graf-after--p">前孫中山不察，下令免競公此職。粵軍將領曾宣言此職爲道義之結合，非任自非常總統，擬不受其亂命。迨至今日粤局底定，各將領又連名陳請聯電公戴競公復任粵軍總司令，以遏亂萌。事爲各公團所聞，咸以粵省非得競公復職，軍政之統率，不易鎮攝，且全粵咸倚競公若長城。競公自不應更爲遜讓，致陷粵局於恐慌。</p><p name="4315" id="4315" class="graf graf--p graf-after--p">因决擬聯推代表，一致面求競公復任粵軍總司令之職，以慰民望。茲將葉總指揮處電文錄後：</p><p name="9742" id="9742" class="graf graf--p graf-after--p">葉總指揮處去電：</p><p name="96ba" id="96ba" class="graf graf--p graf-after--p">粵人抱亡省之痛者七年，我陳總司令手提一旅，越在汀漳，嘗膽臥薪。粵軍以立，庚申一戰，遂復邦鄉，舉等得與我父老諸姑，脫客軍之羈阨，樂故山之重游者，今兩載矣。</p><p name="1ce1" id="1ce1" class="graf graf--p graf-after--p">天不厭亂，讒夫孔張，遽移北伐之師，陳於久安之粤。外云變更戰畧，陰實覬覦地盤。我陳總司令不屑以軍旅供黨爭，不忍以桑梓作孤注，百端遜解，卒莫挽回，用謝軍民，解職以去。屬法統之既復，以護法爲無口。舉等仰體粵民厭亂之心，因有促孫下野之事。不圖羣小蓄謀，剪滅粵軍，佈置多方，定時待發。及茲衝突，竟動兵戈，苦我閭閻，言之滋痛，顧不浃月，而北伐部隊，業次第來歸。海上樓船，亦同情相應，人心天意，昭昭可知。泯棼之局，遂以解決。現全粵已定，亟當恢復秩序，安集流離。不宜使兵燹餘生，猶陷於無政府地位。我粵軍全體，久同患難之袍澤，尤不能長戾旁皇無主。</p><p name="6c85" id="6c85" class="graf graf--p graf-after--p">爰一致議決恢復粵軍總司令名義，即日聯道公戴我陳總司令復職，以妥謀善後，永遏亂萌。除專電陳請外，諸公關懷粵局，謹以奉聞，敬希荃察。</p><p name="0fa9" id="0fa9" class="graf graf--p graf-after--p">葉舉、梁鴻楷、洪兆麟、陳章甫、關國雄、李炳榮、熊畧、鄧本殷、陳德春、翁式亮、謝文炳、羅紹雄、鄭潤琦、楊坤如、陳烱光、鍾景棠、黃強、胡漢卿、黃志桓、馮銘楷、賴世璜、陸蘭清、丘耀西、陳小岳、黃鳳綸、袁帶、陳永善、蘇世安、黃業興、黃任寰同叩（有印）</p><p name="f94c" id="f94c" class="graf graf--p graf-after--p graf--trailing">《南僑月報》第二期</p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/d8e3032f9784"><time class="dt-published" datetime="2024-08-16T21:14:36.188Z">August 16, 2024</time></a>.</p><p><a href="https://medium.com/@NewCantonia/%E7%B2%B5%E8%BB%8D%E5%B0%87%E9%A0%98%E8%81%AF%E8%AB%8B%E9%99%B3%E7%B8%BD%E5%8F%B8%E4%BB%A4%E5%BE%A9%E8%81%B7%E5%8E%9F%E9%9B%BB-d8e3032f9784" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>