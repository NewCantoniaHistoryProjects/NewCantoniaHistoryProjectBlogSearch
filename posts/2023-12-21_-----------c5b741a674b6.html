<!DOCTYPE html><html><head><meta http-equiv="Content-Type" content="text/html; charset=utf-8"><title>沈岑發表奠定桂局宗旨</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">沈岑發表奠定桂局宗旨</h1>
</header>
<section data-field="subtitle" class="p-summary">
沈鴻英决意讓賢 岑春煊主張和平…
</section>
<section data-field="body" class="e-content">
<section name="97d6" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="3675" id="3675" class="graf graf--h3 graf--leading graf--title">沈岑發表奠定桂局宗旨</h3><p name="487b" id="487b" class="graf graf--p graf-after--h3">沈鴻英决意讓賢 岑春煊主張和平</p><p name="ee1e" id="ee1e" class="graf graf--p graf-after--p">梧州通信：陸榮廷業已通電下野，桂省戰事已告結束，惟目前軍政未能統一，沈（鴻英）李（宗仁）二氏地盤兵力不相上下。沈爲廣西總司令，李爲定桂聮軍總指揮，各竪一幟，不相統屬，最高問題，若不從速解决，後此之紛擾，發生恐未已也。沈軍現已派代表出席省會，宣佈該軍宗旨，其原電云：</p><p name="0b13" id="0b13" class="graf graf--p graf-after--p">萬急，南寗聮桂總指揮部，梧州善後處李處長，轉敝部秦參謀獻珠鑒：</p><p name="c348" id="c348" class="graf graf--p graf-after--p">省議會閉會在即，請速赴邕，全權代表本軍出席，將下開各欵，逐一明白宣佈，使瞭然我軍宗旨，共策大計：</p><p name="b0ac" id="b0ac" class="graf graf--p graf-after--p">（一）本軍與聮軍爲民意而戰，現桂局底定，此後一切庶政，悉以民意爲依歸。<br>（二）闗於吾桂最高問題，沈將軍决意表示讓賢，任憑人民公决。</p><p name="a966" id="a966" class="graf graf--p graf-after--p">除由瑞徵分電李黄兩總指揮、張省長、省議會、查照外特電奉達，勿延爲盼，何日由梧抵邕，並希電復，鄧瑞徵、鄧佑文同叩。</p><p name="feac" id="feac" class="graf graf--p graf-after--p">又旅外桂人岑西林，不忍故鄉騷然，特電此間軍政要人，棄惡修好，合組一桂省和平討論會，以解决一切，其原電云：</p><p name="65d4" id="65d4" class="graf graf--p graf-after--p">近得鄉人函電，吾省又入紛亂之境，焦灼萬狀。春煊老矣，衰病頽唐，不願與聞世事，惟此一片愛鄉邦、愛和平之心，耿耿不釋。茲與邦人君子垂涕道之，桂省今日急務，首在自衛，而解决目前辦法，尤在息兵。諸公兵力勢力皆相等，以此自保疆土則可。若希圖兼併，則勝負難知，况無事興戎，多殺同胞，骨肉相殘，上干天怒，必有奇禍隨之，傳所謂不戢自焚也。惟有哀懇諸公，大發慈悲，棄惡修好，合組一桂省和平討論會，平心靜氣，開誠布公，將各軍籌欵用人行政保境安民諸大端，分條提出，審察利害，一一由和平會解决之。（中略）嗟乎，十餘年來，桂民死於鋒鏑、死於溝壑、死於水旱、死於盜賊，何可勝數，雖無父母，誰無子弟，同在服官閭里之鄉，忍令其瘡痍凋敝，膏血全枯，覩此兵革不休，生靈尙有噍類。耶伏望諸公，深思猛省，幡然變計，各以救桂民於水火爲唯一宗旨，合力迅奮圖之，出死入生，轉禍爲福，在此一舉，臨電涙下，幸賜鑒納。岑春煊篠印。</p><p name="cd9d" id="cd9d" class="graf graf--p graf-after--p graf--trailing">《申報》1924.11.4<br><a href="https://ia804608.us.archive.org/11/items/shenbao-1924.11-301/1924.11%20-%20301%20-%2018567_text.pdf" data-href="https://ia804608.us.archive.org/11/items/shenbao-1924.11-301/1924.11%20-%20301%20-%2018567_text.pdf" class="markup--anchor markup--p-anchor" rel="nofollow noopener" target="_blank">https://ia804608.us.archive.org/11/items/shenbao-1924.11-301/1924.11%20-%20301%20-%2018567_text.pdf</a></p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/c5b741a674b6"><time class="dt-published" datetime="2023-12-21T21:15:51.100Z">December 21, 2023</time></a>.</p><p><a href="https://medium.com/@NewCantonia/%E6%B2%88%E5%B2%91%E7%99%BC%E8%A1%A8%E5%A5%A0%E5%AE%9A%E6%A1%82%E5%B1%80%E5%AE%97%E6%97%A8-c5b741a674b6" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>