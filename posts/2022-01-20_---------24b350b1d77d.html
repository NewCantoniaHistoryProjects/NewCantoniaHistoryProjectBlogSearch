<!DOCTYPE html><html><head><meta http-equiv="Content-Type" content="text/html; charset=utf-8"><title>桂議會制憲之兩電</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">桂議會制憲之兩電</h1>
</header>
<section data-field="body" class="e-content">
<section name="de54" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="7287" id="7287" class="graf graf--h3 graf--leading graf--title">桂議會制憲之兩電</h3><p name="c08a" id="c08a" class="graf graf--p graf-after--h3">（一）上海同缴各先生、廣州同鄕諸先生均鑒：</p><p name="67cd" id="67cd" class="graf graf--p graf-after--p">天禍吾桂，劫燹迭經，厭苦兵爭，心同此理。顧推原變亂之所由起，實緣政制不良，野心家遂得假借名義，因緣時會，以實行其武力侵略之政策。懲前毖後，宜有覺悟。</p><p name="eb3b" id="eb3b" class="graf graf--p graf-after--p">本會去年七月、今年四月迭開臨時會，努力於省憲之籌備，即爲此故。現制憲規程，業由本會議决，咨請公布。而省内各地，亦經自治軍次第收復。自治事業，亟宜及早進行。</p><p name="7b02" id="7b02" class="graf graf--p graf-after--p">務望我全省父老兄弟，羣策羣力，一德一心，刷新内政，厲行自治。一面仍力促省憲之速成，藉立省政之基礎；對於省外採互相尊重主義，不容外力之侵入，亦不圖己力之伸張。尤盼自治軍諸將領、僑寓省外諸耆碩，贊同斯旨，保障實行，俾全省上下循軌以進，廣西前途，庶乎有豸。</p><p name="d549" id="d549" class="graf graf--p graf-after--p">廣西省議會宥印。</p><p name="8f8a" id="8f8a" class="graf graf--p graf-after--p">（二）各省省議會、省長、總司令、督軍、各巡閱使、護軍使、各報館均鑒：</p><p name="62e5" id="62e5" class="graf graf--p graf-after--p">溯自南北搆兵，頻年俶擾。國民心理對於武力統一旣深惡痛絶，重以民治主義日即昌明，於是聯省自治之說，遂成今日全國共認之國是。桂省迭經政變，飽受兵禍，對此尤有澈底之覺悟。<br>本會去年七月開臨時會，即以斯義昭告海内，一面對於制定省憲爲積極之籌備，不幸戰事焂起，於以停頓。本年四、五兩月復開臨時會，賡續前議。今旣將制憲規程議决，咨請省政府公布。同時各路客軍亦經陸續退出省境，本省事權逐漸收回，此後誓合全省人民，依據制憲規程，力促省憲成立，直接鞏固本省之地位，間接解决國事之糾紛，并期省與省間互相諒解、互相尊重，袪除武力統一之謬見，實行聯省自治之主張。</p><p name="2ae8" id="2ae8" class="graf graf--p graf-after--p">惟省長馬君武業已辭職，在省憲未制定以前，自應舉出臨時省長主持省政。茲於有日開會，選舉岑公春煊爲臨時省長，開民選之創局，表自治之决心。尙望海内宏碩，示以周行。<br>謹此電聞，竚候明敎。</p><p name="8488" id="8488" class="graf graf--p graf-after--p">廣西省議會感印</p><p name="6c25" id="6c25" class="graf graf--p graf-after--p graf--trailing">《申报》，1922年。</p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/24b350b1d77d"><time class="dt-published" datetime="2022-01-20T04:35:51.439Z">January 20, 2022</time></a>.</p><p><a href="https://medium.com/@NewCantonia/%E6%A1%82%E8%AD%B0%E6%9C%83%E5%88%B6%E6%86%B2%E4%B9%8B%E5%85%A9%E9%9B%BB-24b350b1d77d" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>