<!DOCTYPE html><html><head><meta http-equiv="Content-Type" content="text/html; charset=utf-8"><title>總商會（陳廉伯）致陳省長（陳席儒）書（有關整頓金融）（1922）</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">總商會（陳廉伯）致陳省長（陳席儒）書（有關整頓金融）（1922）</h1>
</header>
<section data-field="subtitle" class="p-summary">
席儒我公省長台鑒，敬啟者：
</section>
<section data-field="body" class="e-content">
<section name="5903" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="f482" id="f482" class="graf graf--h3 graf--leading graf--title">總商會（陳廉伯）致陳省長（陳席儒）書（有關整頓金融）（1922）</h3><p name="f9b8" id="f9b8" class="graf graf--p graf-after--h3">席儒我公省長台鑒，敬啟者：</p><p name="3c07" id="3c07" class="graf graf--p graf-after--p">我粵頻年擾攘，民不聊生，重以月前兵燹紛驚，百業停滯，商民損失之鉅，莫可言宜。我公愛國愛鄉，夙負時譽，今出任粵局，商民額手稱慶，知必有以福利吾粵，出吾民於水火之中。人之責望于我公者，至誠且重。</p><p name="57cf" id="57cf" class="graf graf--p graf-after--p">乃自粵局糾紛之後，一切善後事宜，百端待理，知非旦夕所能措手。唯目前要政，莫如整理財政、維持紙幣、規復交通諸大端。我公蒞任伊始，即以整理紙幣為己任。弟屢次會晤，亦殷殷以維持紙幣方法相商。弟不敏，忝居商人代表，雖一得之愚，不敢不貢獻於左右也。</p><p name="33c4" id="33c4" class="graf graf--p graf-after--p">夫維持紙幣一端，非徒託空言，可能集事，必從財政上切實整理，向根本入手，須有辦法。非謂維持一事，整理財政另為一事。夫欲維持紙幣，必先研究其紙幣所由來。查省立銀行紙幣，其價格起跌靡常，商號以之貿易，無從預算。積存者所藏之富閣，或賤價而沽，更或利用其漲落，以為投機之具。其結果必成為人民一種納稅證券之外，無所運用，故供者無限，求者寥寥，而政府支收未適合以前，收入與發出，兩不相抵，遂致發出紙幣，尚無限制，供過於求，官商交困，人民疑慮，即此數端，其勢不能不低折者此也。</p><p name="2de8" id="2de8" class="graf graf--p graf-after--p">故維持之法，必先由政府宣布發出紙幣實數及未發之幣，由社團監督封存於獨立商號，使人民知政府無再濫發之决心。其餘每月由財政廳指定稅收一種，按月存放於市面商號，倘積存至千萬，即立可兌現。兌現一開，其價格復原，不待智者而後知矣。</p><p name="508d" id="508d" class="graf graf--p graf-after--p">或謂政府財政，窘乏達於極點，積存千萬現金，談何容易為詞。不思紙幣倘任其低折，政府每月收入以三百萬而論，幣價六折而算，每月無形損失已一百二十萬。與其每月無形損失一百數十萬，不如每月指定歲收，提出百萬或數十萬之現金，以為紙幣兌現之預備，則忍痛須臾，收效甚大，得失輕重，瞭如指掌。</p><p name="3ddb" id="3ddb" class="graf graf--p graf-after--p">至於政府收入之多寡，視夫工商業之盛衰為衡。工商業之盛衰，視夫全省之交通能否規復為衡。目下四鄉土匪充斥，交通障礙，商人裹足不前，貨物而停滯，稅收無從起色。可以斷言，欲稅收之增加，必以立刻規復四鄉之交通，整頓各屬之治安為急務。若不揣其本而齊其末，斤斤以整理財政、維持紙幣為詞，絕不顧及各屬之治安，則非計之得者矣。</p><p name="9e45" id="9e45" class="graf graf--p graf-after--p">即此數端，弟前經歷陳競公，均以為可行，用特函陳左右。倘不以為謬安，而見諸實行，則財政途非盡陷於絕境也。況吾粵出產豐富，商業繁盛，甲於全國，每年稅收達三四千萬，而尚日言支絀，則開源節流之說，不可不加意焉。</p><p name="3111" id="3111" class="graf graf--p graf-after--p">至於財政公開之論，為最近潮流所趨，屢與競公談及，伊具有同情，務望坐言起行，粵人拭目以俟。事屬桑梓利害，公義私交，難安緘默，用敢直陳，希為諒察，專泐布臆。</p><p name="772f" id="772f" class="graf graf--p graf-after--p">祗頌勛祺，弟陳廉伯謹啓。</p><p name="e4e4" id="e4e4" class="graf graf--p graf-after--p graf--trailing">《南僑月報》第二期</p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/372a405b0f7b"><time class="dt-published" datetime="2024-08-16T22:18:33.880Z">August 16, 2024</time></a>.</p><p><a href="https://medium.com/@NewCantonia/%E7%B8%BD%E5%95%86%E6%9C%83-%E9%99%B3%E5%BB%89%E4%BC%AF-%E8%87%B4%E9%99%B3%E7%9C%81%E9%95%B7-%E9%99%B3%E5%B8%AD%E5%84%92-%E6%9B%B8-%E6%9C%89%E9%97%9C%E6%95%B4%E9%A0%93%E9%87%91%E8%9E%8D-1922-372a405b0f7b" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>