<!DOCTYPE html><html><head><meta http-equiv="Content-Type" content="text/html; charset=utf-8"><title>各界在汕開救粵大會及請願救粵詳誌</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">各界在汕開救粵大會及請願救粵詳誌</h1>
</header>
<section data-field="subtitle" class="p-summary">
（一九二四年十二月一日《華字日報》）
</section>
<section data-field="body" class="e-content">
<section name="f938" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="19e3" id="19e3" class="graf graf--h3 graf--leading graf--title">各界在汕開救粵大會及請願救粵詳誌</h3><p name="046e" id="046e" class="graf graf--p graf-after--h3">（一九二四年十二月一日《華字日報》）</p><p name="6283" id="6283" class="graf graf--p graf-after--p">廣東人民自經孫文焚劫廣州後，倒孫熱度，高至沸點。惟因處惡政府雷霆萬鈞壓力之下，不能公然做革命運動。各界有力分子乃相率分赴各埠，組織救粤大聯盟，而救粤會亦趁時產生。文電紛馳，迭見報載。頃各界有力人士，相約羣集於汕頭，謀舉行救粤大會，以振起全省人民自決之精神。於是省議會、商團總部、各屬民團商會、港澳南洋華僑團體及救粤會等，各派代表絡繹來汕，前後凡二十餘人。汕頭各界極表歡迎，適陳競存氏由海豐來汕，粤軍出師空氣，驟形濃厚，各代表見時機已至，乃於昨(十一月）二十六日假座外馬路羣學會，遍請汕頭學界，共開救粵大會議。是日發出柬帖五百餘份，而莅會者除來汕各代表二十餘人外，本地團體有總商會、海員公會、同安公會、潮梅自治會、靑年會、孔敎會、律師公會、友聯中學、商業學校、廣州旅汕學校等，及學報商工紳各界，凡數百人。羣學會原爲汕頭第一會場，是日幾無容足，來者均稱爲向所未有之盛會。是日適手車工人，因新公司加收車價罷工，全埠無人力車行駛，各界重要人士均徒步赴會。有某著名公司總經理戴某，年將古稀，足病蹩躞，亦扶杖蹣跚而至，足徵公憤所在，而民意究不可強姦也。是日兩時開會，首由宣布員宣布開會理由，次由商團代表陳說廣州各屬商團慘狀，次由救粤會代表陳說兩年來粤民之痛苦、孫政府之殘暴，凡數千言，淋漓沈重，鼓掌之聲震動屋瓦。議場空氣至是大形熱烈，紛紛提出救粤方法，有主張組織暗殺團者、有主張組織平民革命軍者，有主張將孫文逐出粤籍者，人各一說。最後有曾某、李某等提議，謂救粤方法惟首驅孫，而實力足以驅孫者，唯有粤軍。現陳競存近在咫尺，何不以今日全省各界民意，督責陳氏，負此責任，剋日興師以脫粵民於水火。於是全場數百人一致起立和議。繼又有人提議謂粤局危急，大計須早定，可否即日連袂見陳，責其出兵。於是全場大呼贊成。乃舉出代表十餘人，引領全體岀場，舉行請願。</p><p name="d9be" id="d9be" class="graf graf--p graf-after--p">先以請願救粵四字大旗兩面爲導前，其後則各界人士衣冠蹌躋，雁排而行，沿路市民觀者如堵，嘖嘖讚歎，魚貫而至林家祠陳行營。陳氏聞報，親出前庭延見。陳氏御蛇靑絨袍，元靑絨褂，偕副官二人向東立，各界排列如半圓形向西立，衆推商會會長陳堅夫陳述來意畢，陳氏對衆演說約半時之久，其前段大意與本報前載陳氏近日與各方代表談話一則略同。（見上十一月二十七日華字）其後段大意則謂：解決粤局辦法，第一級爲倒孫，第二級爲善後。倒孫只須粤軍出兵打仗，事甚單簡，毋需考慮。惟善後辦法則頭緖萬端，比倒孫功夫，其難百倍。蓋兩年來政治風俗人心，均被孫氏攪到七支八離，不可收拾。勢非三千萬老百姓，大家合作，無可爲力。軍人方面尤須令其徹底覺悟，實心爲人民保障，始有安寧日子.否則一孫去，一孫又來，殊非老百姓歡迎粤軍本旨。現余正在通盤打算，著著布置，因我旣將責任負起，則我自有我算盤，算盤打不淸，自然不好幹也。總之救粤責任，我陳炯明必用雙肩擔荷，諸君不必懷疑，不必著急，惟望從著實處彼此幫忙。因余性質重實行，不重多言，曩者由漳州帶數十營人打回廣東，一戰而下潮汕，事前亦無虛張聲勢也云云。</p><p name="8cbc" id="8cbc" class="graf graf--p graf-after--p graf--trailing">陳氏演說畢，各代表各有致詞，不外敦勉陳氏負責之意。陳一一周旋後，各代表以陳旣表明意見，甚爲滿意，遂全隊興辭而出，時已夕陽滿山矣。</p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/1a7abebb47ec"><time class="dt-published" datetime="2023-08-17T20:42:03.665Z">August 17, 2023</time></a>.</p><p><a href="https://medium.com/@NewCantonia/%E5%90%84%E7%95%8C%E5%9C%A8%E6%B1%95%E9%96%8B%E6%95%91%E7%B2%B5%E5%A4%A7%E6%9C%83%E5%8F%8A%E8%AB%8B%E9%A1%98%E6%95%91%E7%B2%B5%E8%A9%B3%E8%AA%8C-1a7abebb47ec" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>