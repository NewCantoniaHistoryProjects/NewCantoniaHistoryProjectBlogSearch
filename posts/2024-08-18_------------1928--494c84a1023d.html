<!DOCTYPE html><html><head><meta http-equiv="Content-Type" content="text/html; charset=utf-8"><title>惠來慘遭共禍後之呼籲聲（1928）</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">惠來慘遭共禍後之呼籲聲（1928）</h1>
</header>
<section data-field="subtitle" class="p-summary">
泣請籌款救濟
</section>
<section data-field="body" class="e-content">
<section name="5407" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="a297" id="a297" class="graf graf--h3 graf--leading graf--title">惠來慘遭共禍後之呼籲聲（1928）</h3><p name="e013" id="e013" class="graf graf--p graf-after--h3">泣請籌款救濟</p><p name="b7c1" id="b7c1" class="graf graf--p graf-after--p">惠來縣城此次慘遭共禍，失而復得，劇戰數十日，全惠精華盡付一炬。現共氛雖稍停息，惟於糧食一項，恐慌異常。昨該縣旅汕公會已致函南洋各處同鄉，泣請籌款救濟。茲錄其文如下：</p><p name="3c85" id="3c85" class="graf graf--p graf-after--p">泣告者，此次共匪煽亂，禍我惠來，陷葵隆，陷泉，到處焚屠，死屍遍野。汕頭守備司令部派第七十六團救惠，與賊鏖戰數次，以賊勢浩大，退守縣城。共黨裹脅鄉匪，盈千累萬，迫近圍攻。附城居民移避城內，西門外市肆及各社住屋被賊焚燬一空。迨舊歷二月廿三夜一點鐘時候，防軍退出，城垣失守。男婦老幼哭聲滿城，相率送避，城門擠擁不開，踐踏而死者，屍骸枕路。</p><p name="aac2" id="aac2" class="graf graf--p graf-after--p">廿四號農匪入城，仍肆屠殺，財物米粟洗刼淨盡。逃避下鄉者，或被截搶，或被慘殺。其陸續逃避來汕者，男婦不下千餘人，衣物均被剝奪。覩茲慘狀，莫不代為滴淚而呼冤。治安委員諸同人及縣長攜同避難者數千人，隨軍逃至關外錫溪地方，遇第七十七團長率軍救惠，即日一同囘縣救援。賊匪時方搶物，被軍擊退。檢查居民或自盡、或跳水、或被殺，死屍枕藉，不計其數。城内衣箱財物器具米穀，被鄉匪搶盡，祠宇被焚，幾及大半。</p><p name="7884" id="7884" class="graf graf--p graf-after--p">現縣城雖克復，而賊匪四面仍肆鴟張。囘縣軍民無所得食，電池運米救濟。同人等暫向汕市米店賒貸，以救燃眉之急。泣我父母鄉邦遭此慘禍，泥首乞救，血淚求枯。伏請我旅洋諸同人，本桑梓觀念，發救急慈心，俯念父母兄弟姊妹子女親族姻戚，均陸於生死浩劫之絕大慘禍中。請組拯救家鄉公會，籌集鉅款，先行電滙，以救數十萬餘生未盡之殘喘，為此泣告。</p><p name="3c31" id="3c31" class="graf graf--p graf-after--p graf--trailing">南洋商报 (Nanyang Siang Pau), 11 April 1928, Page 11<br><a href="https://eresources.nlb.gov.sg/newspapers/digitised/article/nysp19280411-1.2.26.2" data-href="https://eresources.nlb.gov.sg/newspapers/digitised/article/nysp19280411-1.2.26.2" class="markup--anchor markup--p-anchor" rel="nofollow noopener" target="_blank">https://eresources.nlb.gov.sg/newspapers/digitised/article/nysp19280411-1.2.26.2</a></p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/494c84a1023d"><time class="dt-published" datetime="2024-08-18T20:13:10.456Z">August 18, 2024</time></a>.</p><p><a href="https://medium.com/@NewCantonia/%E6%83%A0%E4%BE%86%E6%85%98%E9%81%AD%E5%85%B1%E7%A6%8D%E5%BE%8C%E4%B9%8B%E5%91%BC%E7%B1%B2%E8%81%B2-1928-494c84a1023d" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>