<!DOCTYPE html><html><head><meta http-equiv="Content-Type" content="text/html; charset=utf-8"><title>沈鴻英降唐禍桂之經過</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">沈鴻英降唐禍桂之經過</h1>
</header>
<section data-field="subtitle" class="p-summary">
（一鳴）…
</section>
<section data-field="body" class="e-content">
<section name="d64d" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="d15f" id="d15f" class="graf graf--h3 graf--leading graf--title">沈鴻英降唐禍桂之經過</h3><p name="039b" id="039b" class="graf graf--p graf-after--h3">（一鳴）<br> 沈鴻英敗竄湘黔邊境黄紹雄已率部進駐長安梧州通信沈鴻英前年由桂赴粤旋因通北襲攻廣州巿區失敗後退駐湘邊去春復輸誠於孫中山孫亦許其自新委彼爲廣西總司令沈遂拔隊回桂駐紥昭（平）平（樂）賀（縣）等屬嗣因防地及餉源問題與陸榮廷宣戰相持半載陸卒不敵下野沈自戰勝陸氏後得佔有桂省一大部分地盤今春藉名出巡分兵三路圖取潯（州）梧（州）被桂軍第一軍李宗仁·第二軍黄紹雄粤軍李濟深·等聯軍擊敗所餘殘部散駐於湘粤黔邊界時出騷擾均爲聯軍擊退自滇唐派兵侵桂入駐南寗後彼即降唐有所企圖三四月間迭襲桂林又爲黄紹雄所屬白崇禧擊敗損失兵力軍實不少乃沈雖迭遭失敗而野心依然不死上月底得唐氏接濟後又率其殘部出擾柳州黄紹雄聞耗即躬統大軍進勦逃又不敵向湘黔邊境逃竄黄氏昨已率隊進駐長安即派兵啣尾窮追并令各縣民團一致截擊以期一鼓殲滅而除後患兹將當日在柳拾獲沈氏之通電姑錄如次「鴻英前奉政府特任忝總桂省師干不意李宗仁黄紹雄等欲擴自己地盤藐視封疆大吏今春乘我軍出巡之際派隊截擊甘居戎首全省皆知鴻英自維德不足以服人武不足以戡亂曾經表示讓步退處邊陲一面通電解職以期少紓戰禍乃值元戎上賓政府不及派員接替而本軍全體將士僉以軍中無主堅請再出維持一髮千鈞不理則亂是以未敢高談恬退坐視糜爛地方前於三月宥沁等日恢復平樂桂林原防方幸給養有着仍當含垢容納殊李黄等野心愈熾慾壑難盈在桂旣搆兄弟之爭逐我軍於境外在邕復挑滇軍之衅召外宼于域中旣阻聯帥假道之師遂來聯軍問罪之役兹者唐聯帥已派唐總指揮繼虞統率滇黔各軍數達六萬先清桂患免碍北伐竊維吾省人民夙未經此大兵吾省財力亦難供兹繁費五中震恐求免不能鴻英雖在湘邊心存桑梓爰是不惜卑躬屈己親詣洪江謁見唐總指揮聲明抗拒南寗聯軍皆係李黄勾結范石生所爲並非人民本意唐總指揮亦已諒解並承宣言除該逆等外仍以假道爲目的决不干涉吾桂政治亦不侵略吾省土地師行所至嚴申紀律公平交易不犯秋毫各等因現聯軍由湘移桂先頭部隊吳指揮官學顯已抵長安鴻英東道所關不能不代表人民妥爲招待至於李黄勢在必除我軍恢復守土尤屬大義昭然連日迭克三江融縣古化各屬驅除二豎當不在遠特此電聞諸希亮察沈鴻英叩廣西建國軍總司令沈印發於長安行營」觀於此電則沈之降唐禍桂已成事實矣（六月十四日）</p><p name="5f19" id="5f19" class="graf graf--p graf-after--p graf--trailing">《申報》1925.6.23<br><a href="https://ia904600.us.archive.org/16/items/shenbao-1925.06-166/1925.06%20-%20166%20-%2018790_text.pdf" data-href="https://ia904600.us.archive.org/16/items/shenbao-1925.06-166/1925.06%20-%20166%20-%2018790_text.pdf" class="markup--anchor markup--p-anchor" rel="nofollow noopener" target="_blank">https://ia904600.us.archive.org/16/items/shenbao-1925.06-166/1925.06%20-%20166%20-%2018790_text.pdf</a></p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/0fb91053dbfa"><time class="dt-published" datetime="2023-12-27T12:17:40.273Z">December 27, 2023</time></a>.</p><p><a href="https://medium.com/@NewCantonia/%E6%B2%88%E9%B4%BB%E8%8B%B1%E9%99%8D%E5%94%90%E7%A6%8D%E6%A1%82%E4%B9%8B%E7%B6%93%E9%81%8E-0fb91053dbfa" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>