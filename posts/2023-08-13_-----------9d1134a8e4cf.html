<!DOCTYPE html><html><head><meta http-equiv="Content-Type" content="text/html; charset=utf-8"><title>粵省議會請全國討孫電</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">粵省議會請全國討孫電</h1>
</header>
<section data-field="subtitle" class="p-summary">
天津段芝泉先生、上海唐少川先生、章太災先生、廣肇公所、北京廣東同鄉會、北京晨報、京報、上海申報、新聞報、時事新報、時報、香港華字報、循環報、總商會報、轉各省議會軍民長官暨各團體各報館鈞鑒：
</section>
<section data-field="body" class="e-content">
<section name="47c7" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="68fb" id="68fb" class="graf graf--h3 graf--leading graf--title">粵省議會請全國討孫電</h3><p name="aa5c" id="aa5c" class="graf graf--p graf-after--h3">天津段芝泉先生、上海唐少川先生、章太災先生、廣肇公所、北京廣東同鄉會、北京晨報、京報、上海申報、新聞報、時事新報、時報、香港華字報、循環報、總商會報、轉各省議會軍民長官暨各團體各報館鈞鑒：</p><p name="d2d9" id="d2d9" class="graf graf--p graf-after--p">昊天不弔我粵，誕生國賊孫文，好亂出自性成，欺騙是其能事，此蓋兩間戾氣所鍾，降於吾粵。粵人不幸，亟宜設法以拔除不祥者也。溯孫賊少時，亡命海外，偽託革命，實則斂財。洎武漢起義，萬眾一心，不旬日而清社以屋，孫賊乃貪天功為已有，因緣時會，倖竊臨時總統，國人不察，誤以為開國元勳。孫賊遂挾此以為搗亂之資，由是變幻譸張。忽而護法，忽而毀法．忽而非常總統，忽而大元帥，忽而建國政府，視國家為兒戲場，視廣東為一黨一人征服地。</p><p name="abe5" id="abe5" class="graf graf--p graf-after--p">民十一年後，盜竊政權，厲行暴民專制，以三民五權相號召，而事事適得其反，以福國利民相欺誑，而人人咸受其禍，復大招十三省流氓土匪，嘯聚粵省一隅，以敲吸三千萬同胞之膏血。盜賣公產也，強奪私產也，霸收人民租捐也，奪取鐵路車利也，擄掠殷富勒贖也，公開煙賭牟利也，與夫不法之民產保證，及種種苛細雜捐，幾於無奇不有，祇知利已，不顧人民．祇知有黨，不問地方。而吾粵民火熱水深，憔悴于虐政者，不知幾千萬人矣。</p><p name="04a1" id="04a1" class="graf graf--p graf-after--p">其尤慘者，孫賊既不衛民，復不許民自衛。商團領照購械，孫賊則扣留之。商團請求還械，孫賊則誣陷之。挑撥工商相殘，而加之罪，縱令暴軍肆刦以逞其兇，謂開炮轟擊為未足，猶復懸賞放火，謂解散繳械為為足，猶復科罪勒罰，焚燬鋪屋兩晝夜，損失財產數千萬，而人民之慘死鎗林彈雨中者，又不可以數計。莊嚴璀璨之五羊城，悉蹂躪於孫賊之手，然猶禍心未已，幷肆虐於省外一百三十八商埠，以遂其一網打盡之毒計，務使全粵人求生不得，求死不能，任其宰割吞剝而後快，比之滿清兩王入粵，無此兇殘，人道於是乎絕矣。</p><p name="0530" id="0530" class="graf graf--p graf-after--p">況復變本加厲，宣傳共產，圖攫人財，以為已有，設果實行，禍將益熾，蘇俄往事，可為寒心，近且愈弄愈兇。擅改國旗，搖動國本。叛跡昭著。構成內亂罪犯，此尤罪大惡極，為國民所應共誅者也，聲等忝屬廣東全省人民代表，我當聲其罪狀，宣告全國，尚望海內賢豪。共助鼓桴。撲滅此獠，以靖粵難．而奠國基，大局幸甚。</p><p name="8ee7" id="8ee7" class="graf graf--p graf-after--p">廣東省議會議長鍾聲暨議員七十一人同叩。感印。</p><p name="a586" id="a586" class="graf graf--p graf-after--p graf--trailing">《廣東扣械潮》頁一五六</p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/9d1134a8e4cf"><time class="dt-published" datetime="2023-08-13T17:32:39.487Z">August 13, 2023</time></a>.</p><p><a href="https://medium.com/@NewCantonia/%E7%B2%B5%E7%9C%81%E8%AD%B0%E6%9C%83%E8%AB%8B%E5%85%A8%E5%9C%8B%E8%A8%8E%E5%AD%AB%E9%9B%BB-9d1134a8e4cf" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>