<!DOCTYPE html><html><head><meta http-equiv="Content-Type" content="text/html; charset=utf-8"><title>歐榘甲传稿</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">歐榘甲传稿</h1>
</header>
<section data-field="subtitle" class="p-summary">
录自《戊戌变法人物传稿》
</section>
<section data-field="body" class="e-content">
<section name="873d" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="02fd" id="02fd" class="graf graf--h3 graf--leading graf--title">歐榘甲传稿</h3><p name="818d" id="818d" class="graf graf--p graf-after--h3">录自《戊戌变法人物传稿》</p><p name="3810" id="3810" class="graf graf--p graf-after--p graf--trailing">歐榘甲，號雲樵，廣東歸善（今廣東惠陽）人，康有為之弟子也。<br>光緒二十三年正月，知新報創刊，撰變法自上自下議，言法之不可不變。曰：<br>“外人之轻我甚矣，縱吾日日諱亡而存，不可倖也。奚若熟籌得失，而上下變计以求存乎？……<br>“故今日言變法，人人皆有其责，人人當任其事。然變之之道有二：一曰變之自上，一日變之自下。變之自上者何？俄、日是也。……夫鄰我者莫如俄、日，迫我者莫如俄、日，宜取法者亦莫如俄、日，不取法於俄、日，必見殲於俄、日。……聖聪既達，四門斯闢，降至尊以交國人，振長策而御宇内，本先聖经世之義，采泰西殖民之规，陽開陰闔，乾端坤倪，良法美意，耳目焕然，遣使臣舆列邦公會，立二十年太平之约，選學士舆列邦教會，明春秋太平之制，易曰：’首出庶物，萬國咸寧。’詩曰：’周雖舊邦，其命维新。’其是之謂乎，此變之自上之策也。”<br>“變之自下者何？泰西諸國是也。……且夫泰西之強也，民群強之也；中國之弱也，民不群弱之也。是故學校盛，則民智慧，善堂盛，則民仁善，農織盛，則民富饒，工商盛，則民闐溢，之數者，民之有也，民之事也……夫以中國之大，成為無人之境，等於滅亡之野，豈不痛哉。其坐以待斃歟？抑思有以振之，而未得其道歟？思有以振之，則宜合群，思合群，則宜開會。學會者，士之群也；農會者，農之群也；工會者，工之群也；商會者，商之群也。……此變之自下之策也。……”<br>“夫上能變，則宜待之上；上不能變，則下宜自為之，非背上也。崦嵫已迫，雨雪其旁，毋寧自變焉，以塞狡謀而杜眾口，或有補於上乎？……然則萃中國之士農工商，各群於會，各聯其氣，各精其業，各奮其心，各充其智，各竭其力，謂他日震爍地球可也。不自為政，而百姓亦復不率勞焉；夫復何望哉！”[1]<br>“又以中國變法必自發明經學始[2]，撰春秋公法自序，謂：’春秋愛民，故惡戰，惡火攻；春秋存亡繼絕，故善救鄰，善保小，惡滅國；春秋弭兵，故善同會，惡逃會，惡不合羣；春秋貴自立，故惡棄民以取亡，先自正，故惡無義而為利；春秋天下為公，故譏世卿而選賢與能；春秋有分土無分民，故仁德廣被，無一夫不得其所。’’春秋則有三世之義，據亂世以力勝，升平世以智勝，太平世以仁勝。力勝故內其國而外諸夏，智勝故內諸夏而外夷狄，仁勝故天下大小遠近若一，講信修睦之事起，爭奪相殺之患泯，環球諸國，能推春秋之義以行之，庶幾我孔子大同大順之治哉。故曰：春秋者，萬國之公政，實萬國之公法也。’’抑又聞日本之變政也，專譯泰西政治公法諸書，上下通習，內治日新，外侮不入，則吾中土之欲事維新者，宜劬精於公法何如也。”[3]亦援有為之旨而延伸者也。<br>旋編上海時務報[4]，撰論大地各國變法皆由民起，曰：<br>“中國之不變，非在上者之咎也，吾民之過也。歐、米（美）之致治，亦非其上者之能也，其民為之也。人徒觀其今日之樂耳，孰知其百年前之民之困苦乎？夫其百年前之情形，豈有異於我今日哉？……夫吾在上者之於民也，未嘗禁之使不得變也，而時又非不能變也，而竟柔脆枯槁，甘滋他族，焦詬無恥，以待奴隸，無人焉振興文學，撢求政治，崇工藝之宏規，發農商之大業，以禦外侮，以圖自存者，何也？曰：未能通知大地變法，皆民為之之故。”[5]<br>蓋以”君權绌而民權起，民權起而師統興，師統興而天下治”，而”欲強其國，必智其民，欲智其民，必良其種”，知”孔子為教王，為師統，推孔子之教以行治”云[6]。<br>冬，割膠事起，康有為上第五書，籲請採法俄日以定國是，大集羣才而謀變政，聽任疆臣各自變法，且提及國事付國會議行，並頒行憲法。榘甲為之作序，謂：”先生之志，推孔子之道，率其不忍人之心，以經濟天下”。”吾尤冀天下之士，希大智大仁大勇者之所為，發憤興起，激揚國恥，勿為日本處士之所哂，英、法、美、德庶民之所譏，則大局有繫焉爾”[7]。又自陳二策：”一曰，禍亂之興，由於人心之不明，今大明吾孔子之經義，准各省各州縣各市鎮各村落，遍立孔子教堂，遍立孔子教會，懸孔子及諸賢之像，於庚子拜經之日，衣冠瞻拜。行孔子之禮，歌孔子之樂，發揚孔子之大道，各以傳孔子聖教自誓”。”二曰，明吾憲法，修吾律例，不分何教，皆一體治法”，”有律例以定之”，”修憲法律例，泯民教之名，而禍不起也，此二策也”[8]。<br>二十四年春，梁啟超推為湖南時務學堂中文分教習[9]。榘甲講學，不株守師訓，”而力求與勢相適應”，對資產階級民主政治漸加贊揚[10]。<br>二十四年八月，政變作，康、梁逃往日本。榘甲在日本助梁啟超編清議報，初猶宣揚德宗”聖德”，攻擊慈禧，昌復位之論，作勤王之謀，曰：西后”訓政悖經義”；”皇上為君，西后不得以臣廢之”；”皇上之位，受之祖宗，非西后可私與私奪”，故”皇上非西后所得廢”也[11]。且陳西后所處之危，曰”榮祿不可恃”，”俄不可恃”，”宗室不可恃”，”新黨之熱心皇上”，”舉國臣民歸心皇上”，”地球各國傾心皇上”，”政變後外交多事”，”政變後內亂紛起”[12]。”夫西后之危如此”，”安全之策，無過於復皇上之位，而復皇上之位，又最為西后之所難”。然”天命所歸，人望所屬，惟一皇上，若立其他，惟有速亂”。欲”西后其悟”，”不侵皇上之權”，並布告各國，”幸為調協”云[13]。<br>又辨”義士亂黨”：”曰惟義之所在，當世以為君子者，後世或以為小人矣，當世以為亂民者，後世或以為賢士矣。””上不自亂而下未有能亂者，下之亂自上生者，然而止亂之道，仍自上操焉，知此者其惟我至仁大聖愛民愛國之皇上乎”[14]”聖哉我皇上乎?以救四萬萬民為心，以新造中國為志，變法數月，內外奇才異能之士，皆望風懷德而氣以平，而列國亦額手相慶，支那己為新國，東方之禍熄矣，孰意皇上日以吾民不安不樂為憂，而忘身捨位變法，以安之樂之，遂至以此之故，為西后、榮祿、剛毅所忌，囚困瀛台，父母忽陷於讐會，主君忽幽於逆賊，我同胞義士，其如何為計耶？向也，我同胞義士，為奸胥猾吏所虐，不得稍伸其氣，而我皇上救之，不待以奴婢，而待以赤子。今也，我皇上寫救我同胞義士，而遭幽廢之危，山陽哀痛，死無幾時，寧晏然坐視而不之救耶？””皇上者一出而復辟也，一以消滿漢之界，二以平內外之交，然則我同胞忠君憂國之義士，其可以拔劍而起矣，其可以投袂而興矣”[15]。<br>旋與資產階級革命派楊衢雲、陳少白、尤列等往返，乃言”自由”、”革命”，曰：”今日者中國而欲存也，則宜養其民獨立之氣，而養其民獨立之氣，則宜使之知自由之理”。”獨不思合民為國，剖國而均分之，有一民即有國之一分，君者亦祗有國之一分耳，烏能以己之一分為公，而謂其他之萬分皆為私乎？民之各有國之一分，各應以其聰明才力，圖良改進，以保持其國家，修理共政治，日進公同之利益，與為君者不異，此國家之所以名也。若祗有君發議，而無民之參議，則祗一家之長耳、一族之長耳，不得目之為國也”[16]。曰：”以家族而成國，國者一家之私產也，以國人之所有而獨有之，則盜思奪之矣。后羿、寒浞，相繼篡夏，為中國歷史假革命家之第一代，然革之而肆虐過於昔時，已非民之所服”。”然而孔子不載者，則以此不足法，而獨尊真大革命家之湯武。”於是大言”湯武革命”，曰:<br>“當中古之世，有開天闢地之大革命家出，則成湯其人也。易曰：’湯武革命，應乎天而順乎人。’革之時義大矣哉。今革義行於五洲矣，革效被於四海矣。……自今文明世界，一草一木，一土一石，一飲一啄，一波一漚，皆浴自由之光榮，新華之昭耀，而原其始也，莫不有革命為之別開天地，重光日月，以有今日也。……<br>“且夫孔孟，至仁大聖也，殺一不辜，行一不義，得天下不為也。況夫革命者，莫不藉鐵血之威，擲千百頭顱，流千百膏血以易之，則彼至仁大聖者，何取於是，而目之為應天順人哉？蓋天之生人也，人人賦之以自由之權，獨立之性。人人盡其自由之權，獨立之性，而不相侵，斯謂能守其職；人人捐其自由之權，獨立之性，而不相吝，斯謂之能成公益。如是則均平，則安樂，無偏無頗，眾民欣和。若夫縱一己之自由，而壓眾人之自由，伸一己之獨立，而缩眾人之獨立。是視己如天，視人知畜，眾民者，己供其身家財產，而身又陷於犬馬奴隸之籍，終其身無一日生人之樂焉。夫以犬馬奴隸待人，實悖天道，實害人理，以犬馬奴隸自待，亦悖天道，亦害人理，知是則不均不平，不安不樂，雷霆撼天，水中生火，如是不革命，則為黑暗之世，地獄之世，生不知死，有不如無，乾坤毀而天地滅矣。故必有大英雄大豪傑崛起，而滌蕩犬馬奴隸之世界，而為人類最貴之世界，開豁黑暗地獄之世界，而為文明天堂之世界，乃足以相天而生人。則革命者，是平人天立憾，最良品也。……通歷史之學者，謂欲革千人之命者，必流百人之血，革萬人之命者，必流千人之血，欲革億人之命者，必流萬人之血。古今萬國之通例，不可規避之事。然則雖有聰明神武不殺之聖人，而必先之以天錫智勇。武王桓撥，為之洗濁霧而掃妖雰，其理之所必然，而勢之無可如何者乎？”[17]<br>康有為讀之大怒，特移書嚴厲督責[18]，斥為大逆不道，勒令赴美[19]，調往舊金山主持保皇黨機關之文興日報[20]，未幾，又”以言語出入”見逐[21]。<br>初，榘甲少時，曾與邑中秘密會黨遊，辛、壬間，在舊金山創大同日報，初著緣起，”發為洪門改革之理由，極為動聽，復撰一長文，痛言廣東獨立及脫離滿清之必要，分載數十日，凡五、六萬言，大為讀者歡迎，後由清議報彙輯作單行本出售，即當日膾炙人口之新廣東是也。復為康有為所聞，更嚴辭譴責，有”雲樵離經畔道，應逐出門牆”之語”[22]，並發與同學諸子梁啟超等論印度亡國由於各省自立書。歐自是論調一變，不敢再作急激語矣。<br>歐離大同日報後，嘗一度赴星加坡為保皇黨張目。三十四年，桂撫張鳴岐派道員劉士驥會同振華公司發起人劉汝興、葉恩、歐榘甲等五人招商辦廣西貴縣天平山礦。宣統元年二月，招股畢。三月，榘甲返國，偕同礦師赴貴縣，有為斥為”以司理自居”，”專用人財政之權”，係”反心盜據”[23]。擬請大理院勒令交還股款[24]。海外騰佈，內潰自陷[25]。榘甲旋即匿跡家園以卒。<br>論曰：歐榘甲少與秘密會黨遊，政變後復與革命派往返，曾倡自由、革命之義，屢為康有為督責，雖”心亦終不以為然”[26]，終不能脫其羈絆。同門環伺，舊侶相攻，榘甲亦其奈”師道”何？<br>[1]歐榘甲：變法自上自下議，知新報第二八、二九册，光緒二十三年七月二十一日、八月初一日出版。<br>[2]歐榘甲：論中國變法必自發明經學始，知新報第三八册，光緒二十三年十一月初一日出版。<br>[3]歐榘甲：春秋公法自序，同上。<br>[4]汪康年：昌言報跋：”時務報先後延請梁卓如、麥孺博、章枚叔、徐君勉、歐雲樵諸君為主筆。”查歐榘甲刊發時務報論文，始載第五〇册，光緒二十三年十二月十一日出版。<br>[5]歐榘甲：論大地各國變法皆由民起，時務報第五〇册。<br>[6]歐榘甲：日本高等師範學校章程敍，同上。<br>[7]歐榘甲：南海先生五上書序，知新報第六一册，光緒二十四年六月二十一日出版。<br>[8]歐榘甲：泰晤士報論德據膠州事書後，知新報第四八册，光緒二十四年三月十一日出版。<br>[9]查梁啟超任湖南時務學堂總教習，初延韓文舉、葉覺邁偕行。本年，又推榘甲前往。熊希齡：上陳中丞書曰：”即今年添請歐雲樵、唐黻丞二人，亦皆卓如函來，與定例相符，此可明分教習之非由齡主聘也”見湘報第一一二號，光緒二十四年五月二十七日出版，又見申報同年六月二十五日，知此書寫於戊戌五月前。<br>[10]唐才質：唐才常和時務學堂，湖南歷史資料一九五八年第三期。<br>[11]無涯生（歐榘甲）：明義篇上，論皇上非西后所得廢，清議報第八册，光緒二十五年二月初一日出版。<br>[12]無涯生：明義篇中，論西后所處之危，清議報第十三册，光緒二十五年三月二十一日出版。<br>[13]無涯生：明義篇下，論西后宜自籌安全之法，清議報第十四册，光緒二十五年四月初一日出版。<br>[14]無涯生：明義外篇之一，義士亂黨辦，清議報第十八册，光緒二十五年五月十一日出版。<br>[15]無涯生：明義外篇之二，論救中國當以救皇上為本，清議報第二〇册，光緒二十五年六月初一日出版。<br>[16]無涯生：明義外篇之三，論中國當知自由之理，清議報第二四册，光緒二十五年七月十一日出版。<br>[17]無涯生：中國歷代革命說略，清議報第三一册，光緒二十五年九月二十一日出版。<br>[18]馮自由：美洲致公堂與大同報，革命逸史初集第一三七頁。<br>[19]馮自由：康門十三太保與革命黨，革命逸史二集第三三頁。又，光緒二十六年，唐才常組自立軍，有為曾函歐榘甲：”可與諸子竭力圖粵事，救中國在此舉，惟勉之。汝言行宜少謹，勿令人指摘。若仍用前議圖湘、桂，則汝自偕翼行可也。”末署”五月二十五日”，底稿，上海博物館藏。<br>[20]馮自由：記東京大同學校及余更名自由之經過，革命逸史四集第一〇二頁。<br>[21]名澤：致康有為函曰：<br>“今無端又有雲樵被逐一事，各埠知之，以為內訌，則會事全敗矣。雲樵久不復函，誠有罪矣。然在此主持報事，使文興，日有進步，使會事日有進步，實不為無功，今稍以言語出入之故，即見逐，則使人人自危，貌合神離，又何為者。今日各埠之稍聽明者，無一人不言革命，即在同門同志同事之人，亦無一人不如是。即使強制之，口雖不言，而心亦終不以為然也。至於東中米中遊學諸生，更無論矣。蓋民智漸開，止之無可止。雲樵去之不足惜，恐日後人人不能自安，外人知之，授人以口實耳。鄭貫、唐才質相攻之事，於會事大有礙，倘雲樵踵而行之，不幾令人心盡散耶？……文興來年如雲一去，則不復請主筆矣。……弟子力保雲樵，此後不言革命事，請留之，勿失人心。”<br>手迹，下署”二月二十九日”，上海博物館藏。<br>[22]同註[18]初集第一三九頁。康有為之責攻榘甲，即保皇會員亦”恐愈激愈深”，光緒二十八年六月二十九日域多利徐為經、李福基及同人致康有為書云：<br>「會長以雲樵兄前報立論過激，至疊次來函責攻，如臨大敵，初則着規諫之，繼則着驅逐之，又云派澳中某孝廉主共席，又謂着譚張孝代其勞。總之，逼令雲樵兄不去不止，殊令雲樵難堪。夫雲樵欲去其位久矣，為各同志苦口挽留，今雲樵似不滿意，觀其報中辨自立與自治之說，便可知也。弟等前禀告會長，謂其借題發揮，藉資鼓舞耳，而會長覆函均不以為然，誠恐愈激愈深，勢將決裂，則大局有不堪設想者矣”（手迹，上海博物館藏）<br>[23]振華公司禀帖，宣統元年，係康有為親筆草擬，上海博物館藏。<br>[24]宣統二年，康有為又親筆擬摺，請”督憲大人立拿亂首歐榘甲”等解省嚴訊曰：<br>“振華公司巨款三百萬，藩庫尚不及之……歐榘甲詗知其陰事，故以招商誘張鳴岐，而張鳴岐以虧空救急，誤墮逆首謀亂術中。故以張鳴岐比之貽毂，罪尤過之。……今國籍之編方急於招撫，而疆臣之騙乃著於風聞，而朝廷尚高語立憲，日言明法，不適為亂黨所笑乎？以三百萬振華公司之大本招成，開辦經年之久遠，未嘗一集股東，未嘗舉董事局，而振華公司辦理從容，指揮如意，布告頻繁，支去數十萬，未知誰主持之。乃葉恩、歐榘甲、梁應騮自居為總辦、司理，指揮經年，盜權據款，公然布告矣。……商等乃悟歐榘甲實為亂首，用孫文招興利公司商股，以亂惠州之策，借商謀亂，乃共惶駭於血本之誤落匪人，而鄉國之將興大亂也。”（同上）<br>有為又代振華公司股本人馮均翹、澳洲華炳南等擬禀控訴葉恩、歐榘甲，請大理院勒令交還股款，並派”代表人周寶慶匍匐來京上訴”。<br>[25]宣統元年十二月，澳洲帝國憲政會致各埠同志公開信云：<br>“前觀其（指歐榘甲 — — 引者）鼓動客籍人圖亂，其廣告題目’我客人之土地何在？’’請還我客家之土地來？’又觀其所著新廣東，思圖廣東獨立，經康總長痛斥其非（見南海最近政見書），以為稍加斂迹。不料近觀其行動，其狼子野心無少改變。當振華之初成立，彼即心懷不軌，頓萌私見，竟於振華公司外，另創一廣美公司，專招客籍人入股。今年當葉恩等由美回粵，彼又獨不同行，潛往各埠運動，其行蹤詭秘，令人莫測。今觀其與友人親筆密函，逆謀畢露，不亟誅之，彼必利用振華之資本以遂其逆謀，則不特我同志之血本無歸，大局亦不堪設想矣。今我旅澳同志已決禀請粵督、桂撫嚴行究辦，如粵督、桂撫私袒歐賊，則當聯各埠股東，將歐賊逆函呈都察院控之，斷不能使其漏網也。”<br>又，澳洲雪棃帝國憲政會任萼樓等致康有為則云：<br>“歐雲樵為先生高弟子……葉惠伯、劉章軒皆為加拿大巨商，……創辦義會，素著忠愛，先生倚之若手足，同人視之為腹心。會事商務，胥於彼等極為注意。今彼等既肯犧牲其平日熱心義務，且與先生反對而顯樹敵幟焉，則吾黨之所謂忠羲豪傑，足以資振作而納人望者，又將賴何人乎？ 循是以推，吾黨大事不至全盤傾覆不止矣，敝同人所謂可懼者此也。”<br>二函均藏上海博物館。<br>[26]同註[21]。</p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/41c7b29db8ba"><time class="dt-published" datetime="2018-11-12T09:23:11.663Z">November 12, 2018</time></a>.</p><p><a href="https://medium.com/@NewCantonia/%E6%AD%90%E6%A6%98%E7%94%B2%E4%BC%A0%E7%A8%BF-41c7b29db8ba" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>