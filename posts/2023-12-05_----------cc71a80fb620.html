<!DOCTYPE html><html><head><meta http-equiv="Content-Type" content="text/html; charset=utf-8"><title>趙恒惕勸桂聯治制憲</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">趙恒惕勸桂聯治制憲</h1>
</header>
<section data-field="subtitle" class="p-summary">
（惠）
 梧州通信桂省聯軍代表侯人松前赴湘接洽某項要公今巳事竣湘趙仍委託其回桂與桂省議會及桂實力派李宗仁商洽…
</section>
<section data-field="body" class="e-content">
<section name="daed" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="f00e" id="f00e" class="graf graf--h3 graf--leading graf--title">趙恒惕勸桂聯治制憲</h3><p name="8a65" id="8a65" class="graf graf--p graf-after--h3">（惠）<br>梧州通信，桂省聯軍代表侯人松，前赴湘接洽某項要公。今巳事竣，湘趙仍委託其回桂與桂省議會及桂實力派李宗仁，商洽聯省自治，並促進制憲事。侯君供職湘省有年，現任定桂討賊聯軍參贊，茲將湘趙致桂省議會及李宗仁電函如下：</p><p name="73df" id="73df" class="graf graf--p graf-after--p">廣西省議會議長曁議員諸公均鑒，共和一紀，變亂相仍，政權未均，法本不立，欲求改造，省憲爲宜。桂省與湘毘連，利害相同，休戚與共，制憲自治，諒有同心，近者合肥就職宣言，首以促進省憲，制定國憲爲務。大勢所趨，於茲可見。湘省制憲，行之兩年，欲期聯治之成，先惟鄰省是望。貴會代表民意，愛護鄉邦，自治成規，懷之有素，尙望貫澈初志，及早觀成庶宏聯省之規，益篤親鄰之誼，匪惟桂省之利，國家前途，實嘉賴之。謹派侯君人松代表前來，敬達鄙意，即希接洽爲荷。趙恒惕叩眞。</p><p name="d7e1" id="d7e1" class="graf graf--p graf-after--p">德鄰仁兄總指揮勳鑒，遠維英略，想望爲勞，遥企高風，音塵若夢。敬諗勳威鼎盛福祿履綏，頌慰旡量。桂湘地壤毘接，利害與同，久共提携，素敦親善，風雲正亟，互助宜先，區區之忱，諒蒙昭察。抑竊有進者，今日救國之術，獨有省自制憲，而後可以保境息民，聯治推行，而後可言久安長治。桂省屢經變故，與湘大同，自治成規，懷之有素，近者合肥就職，首以促進省憲爲言，大勢所趨，於茲可見。我兄高掌遠蹠，敬梓恭桑，柱石南天，四方瞻仰，尙望早定省憲，以慰桂人聯治之庥，即亦國家之福，茲因侯君厲霜回桂之便，特託晋謁台階，藉陳一切，即希察照，無任企禱，專此順诵勳安，趙恒惕謹啓。</p><p name="6a4f" id="6a4f" class="graf graf--p graf-after--p graf--trailing">《申報》1924年12月25號，頁7<br><a href="https://archive.org/download/shenbao-1924.12-352/1924.12%20-%20352%20-%2018618_text.pdf" data-href="https://archive.org/download/shenbao-1924.12-352/1924.12%20-%20352%20-%2018618_text.pdf" class="markup--anchor markup--p-anchor" rel="nofollow noopener" target="_blank">https://archive.org/download/shenbao-1924.12-352/1924.12%20-%20352%20-%2018618_text.pdf</a></p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/cc71a80fb620"><time class="dt-published" datetime="2023-12-05T20:45:48.249Z">December 5, 2023</time></a>.</p><p><a href="https://medium.com/@NewCantonia/%E8%B6%99%E6%81%92%E6%83%95%E5%8B%B8%E6%A1%82%E8%81%AF%E6%B2%BB%E5%88%B6%E6%86%B2-cc71a80fb620" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>