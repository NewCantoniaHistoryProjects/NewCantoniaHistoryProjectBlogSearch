<!DOCTYPE html><html><head><meta http-equiv="Content-Type" content="text/html; charset=utf-8"><title>廣東全省商業聯合會致海外僑胞公函</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">廣東全省商業聯合會致海外僑胞公函</h1>
</header>
<section data-field="subtitle" class="p-summary">
海外僑胞公鑒、公啟者。
</section>
<section data-field="body" class="e-content">
<section name="f474" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="022a" id="022a" class="graf graf--h3 graf--leading graf--title">廣東全省商業聯合會致海外僑胞公函</h3><p name="d0d0" id="d0d0" class="graf graf--p graf-after--h3">海外僑胞公鑒、公啟者。</p><p name="e320" id="e320" class="graf graf--p graf-after--p">孫文入粵以來，暴民苛政，甚於嬴秦。民產墳墓，強行變賣，古跡民居，毀佔殆盡。平民拉作戰役，紳富勒贖巨金，苛細雜捐，銖鈿盡取，兵匪混雜，殺戮自由。輿論指摘，則罪以毀謗重刑，繳納稍遲，則罪以背叛大罪。除共產黨外，無不視若寇讐。由是富者避居異地，貧者泣訴無門。豺狼滿目，荊棘載途。尚能勉維秩序、未盡糜斕者，賴有商團諸公，本惻隱之至誡，為市民之保障耳。不謂近因購械問題，為政府所忌，致釀成絕大風潮。</p><p name="4adf" id="4adf" class="graf graf--p graf-after--p">不思該商團向南利洋行購入長短槍九千餘禪，事前列入團部議案，又經領得大本營軍政部護照，准運入口，價單儎紙，明白暸然，所經各國，均知為商團用品，咸與通融。詎船抵省河，反被扣押，始則指為個人圖利，繼則謂瞞照私運，再則謂勾結洛吳，謀傾政府，終則謂假借外力，欺壓本邦。罪狀紛歧，自相矛盾，以至激動全省人民公憤，一百三十八埠，同時罷市，以示抉心，中外喧騰。諒經達覽，罷市而後，彼昏不知，愈加壓迫，集議籌備，不能自由，尤慘者，商團隊長鄒競先，因泒送商團辯白傅單，竟遭慘殺。</p><p name="8ec7" id="8ec7" class="graf graf--p graf-after--p">旋以武力壓迫開市無效，又下令五道，一繳收商團槍械，二沒收粮米布疋各店，三令飭警區放火、先焚西關，四督率工人，佔據商店，電燈水喉，同時斷絕。五着永豐艦炮擊全市，孫文仍恐慘劇未大，又復聲言以三百罐火水，焚燬全城。幸而各路軍官，當面反對，領事團仗義，武力制止。否則璀璨五羊城，已成灰燼，凡此個行逆施，雖橫盡五洲，鑒盡今古，未之或見。</p><p name="9630" id="9630" class="graf graf--p graf-after--p">近滇軍范石生軍長、廖行超師長，奉政府命，出任調停，提出條件，商團代表，亦既委曲求全，含淚簽約，隱忍承認，方謂滔天鉅禍，可免實現，乃政府調人，互相推諉，范石生親筆五日內還械之公函，大元帥核准發還之省署告示，有如兒戲。初則藉口商團長陳廉伯陳恭受擁護之通電未發，繼則謂商團改組未妥，務便遷延時日，藉以緩和民氣，及暗分軍械，陰狠欺騙，無所不用其極，務至激動公憤，與全省人民宣戰為止。</p><p name="51de" id="51de" class="graf graf--p graf-after--p">跡其用心，不外以實行共產為最終目的，觀其工團農團，橫行市上，任命共產委員五人，省署高懸勞農旗幟，以軍警代泒共產黨傳單，盡露陰謀，道路側目，現全粵人民，以為共產實行，則俄國慘禍，可為殷鑒，於是眾情憤激，願與偕亡，政府乃以明令暫行取消共產，以為和緩人心之計，獨不思孫文與赤俄，早有密約，權利所在，詎肯拋棄，現陽托取消，陰實猛進，一俟籌備成熟，早晚實行，則三千萬粵人，真無噍類矣，近則高唱北伐，藉端籌款，乃有還我自治之宣言，以為一時欺罔粵人之計，又不思商團為自治之雛形，尚且推殘之不暇，所謂還我自治，其誰信之，況宣言而後，去廖任胡，同是共產要人，何分良歹，以強盜起家李登同為市長，騰笑外邦，還治成績，不過如斯，良堪慨嘆。總之時至今日，孫氏既決心引共產黨為心腹，與全粵人民為仇讐。我粵人為自救計，惟有拚為最後之犧性，以與此禍國禍粵之共產黨政府，决一死活。</p><p name="28a4" id="28a4" class="graf graf--p graf-after--p">公等雖遠處異域，然田園廬墓，叔姪弟昆，一日不能去父母之邦，即一日不能免淪胥之禍。况鄉邦急難，人有同情，囘首鄉園，詎能袖手？用特專函奉達，伏望鼎力援助，一致協同，各盡所能，共援粵難，拯粵民於水火，絕百世之禍根，胥於是乎賴，以上所言，倘有一言虛飾，片語張皇，天地鬼神，均不容恕。匆促陳訴，墨與淚俱，臨楮神馳，無任迫切。企盼示覆，幷候旅祺。</p><p name="d9d8" id="d9d8" class="graf graf--p graf-after--p">廣東全省商團聯合會啓，甲子八月廿七日</p><p name="eac4" id="eac4" class="graf graf--p graf-after--p graf--trailing">《廣東扣械潮》頁一〇二</p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/9f895f922147"><time class="dt-published" datetime="2023-08-15T21:00:13.841Z">August 15, 2023</time></a>.</p><p><a href="https://medium.com/@NewCantonia/%E5%BB%A3%E6%9D%B1%E5%85%A8%E7%9C%81%E5%95%86%E6%A5%AD%E8%81%AF%E5%90%88%E6%9C%83%E8%87%B4%E6%B5%B7%E5%A4%96%E5%83%91%E8%83%9E%E5%85%AC%E5%87%BD-9f895f922147" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>