<!DOCTYPE html><html><head><meta http-equiv="Content-Type" content="text/html; charset=utf-8"><title>廣東善堂商會上都督書</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">廣東善堂商會上都督書</h1>
</header>
<section data-field="subtitle" class="p-summary">
九善堂總商會衆某某等，謹上书大都督執事。我粵自宣布獨立以来，耕市不驚，秋毫無擾，商等重得自由，光復故土，幸甚幸甚。惟是締造伊始，人心未定，希望幸福之念切。故佇觀新政之念愈殷，稔知貴都督學問淵深。經猷夙裕，夾袋中人物，又皆海内外奇才，自能展布裕如有以大慰商民之願望，惟延頸跋踵，一日…
</section>
<section data-field="body" class="e-content">
<section name="59ff" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="a2c4" id="a2c4" class="graf graf--h3 graf--leading graf--title">廣東善堂商會上都督書</h3><p name="403c" id="403c" class="graf graf--p graf-after--h3">九善堂總商會衆某某等，謹上书大都督執事。我粵自宣布獨立以来，耕市不驚，秋毫無擾，商等重得自由，光復故土，幸甚幸甚。惟是締造伊始，人心未定，希望幸福之念切。故佇觀新政之念愈殷，稔知貴都督學問淵深。經猷夙裕，夾袋中人物，又皆海内外奇才，自能展布裕如有以大慰商民之願望，惟延頸跋踵，一日三秋，今已兩日於茲矣，如天之福，秩序依然，雖當新舊過渡之日，而絕無暴亂之狀，不可謂非吾粵人民萬衆一心，程度高尚，有以致之也。商等以為廣東者，廣東人之廣東，各有應盡之責，故採集行商公意，條陳數端，伏祈即日議決施行。<br>（一）請速定日期正式蒞事，即於是日擇定公地，與國民接見，當眾宣誓，以慰人心。似此方為完全新政府。<br>（一）鄂省黎都督既電粵請派員往鄂，組立聯邦，與桂省政府意見相合。商等公意，以為我粵與各省言語風氣，大不相同。且歲入較各省為多，以本地之財，辦本地之事，除外交費等項，照數公攤外，不必兼顧他省，自以聯邦制度為最宜。務請從速集議公決後，立即派員起程。<br>（一）投效義軍，紛至沓來，熱誠勇氣，良堪欣敬。惟人數既多，又逼居省地，人易生疑，鼠動虫鳴，頓生驚擾。外人不察，何難指鹿為馬。請即妥為安置，並請出示曉諭，謂現在地方治安，各義民無庸投効，俟編練軍隊，即紛投招集。幷當宣示義軍槍械，口徑不齊，即投効亦無庸携械，庶可靖人心而維大局。<br>（一）二十日會議，有人在會場，謂現當軍政府用事，凡事當由軍政府執行。不設軍政府之設，妨改革之日，國民尚有未曉大義，靦顏反抗者，故不得不執軍法以從事。我粵獨立，純由國民公意造成，人心之所注，固已咸知政權之不可放棄。故未煩一兵，未折一矢，即已推翻舊政府。揆此情形，較諸如別省以兵力克復，應立軍政府者不同，正宜刻即組立議事機關，由各團人擔任。此正十九日第一次會議所決定，人所共知，即陳君景華之所謂議案不可推翻者也，亦實為共和公開制之必應爾者也。請即照議組設，以揣始基而服人心。<br>（一）內部辦事，其守秘密者，例須秘密。明知貴部下辦事各員，均研究有素，必能措施盡善。惟創始之際，人人渴想太平，望之既切，即憂疑隨之而生。如佐理得人，有條不紊，人心悅服，即下令於流水之源。今用事已二日，除軍警兩部外，未分部者，茫乎無緒。既任事者，又未知誰何。即傳聞一二，而其人有某科學問否，果勝職任否，概不與聞。揆諸共和公開之制，想未盡然。縱人才難得，亦當擇有才智、有閱歷者，因材器使，即日宣佈，俾衆咸知，以便國民有事時，應由某科接理者，知所從事。<br>（一）開創之始，強鄰環伺，外交失敗，大局全翻，且牽動全國，不可不慎之又慎。此項人員，非深通公法條約、外國文語，且又有閱歷名望，為外人所信仰者，辦理實難得手。我粵交通最早，人才最多，如唐紹儀、何啟、王寵惠諸君子，為商等見聞之所知者，已大不乏人。貴都督游歷中外，當必預有搜儲。凡知名之士，對於桑梓，素所關心，務即電請勷助，為粵地保固主權，尤為妥務。<br>（一）兵隊輪勇，聚則易滋事端。各屬現狀，必極為空虛。各扒船皆聚泊省河，義軍又紛紛投効，陸軍防勇，聞又紛電囘省，在貴都督必有斟酌。而各地擾亂，日已數起。各局所衙署，既已反正，尚多有冒國民軍之名，勒繳餉械者。省城兵力若足，請分派軍隊，分往彈壓，以保公安。幷請電知各屬善堂，分派多人，往各市場演說，勸止暴動，庶幾粵地各處，咸享太平。</p><p name="bd54" id="bd54" class="graf graf--p graf-after--p graf--trailing">（錄自《興漢紀念廣東獨立全案 — — 廣東獨立記》，輯於辛亥九月廿三日，即1911年11月13日）</p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/9843492c533b"><time class="dt-published" datetime="2018-11-17T07:43:51.797Z">November 17, 2018</time></a>.</p><p><a href="https://medium.com/@NewCantonia/%E5%BB%A3%E6%9D%B1%E5%96%84%E5%A0%82%E5%95%86%E6%9C%83%E4%B8%8A%E9%83%BD%E7%9D%A3%E6%9B%B8-9843492c533b" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>