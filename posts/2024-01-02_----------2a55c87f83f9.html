<!DOCTYPE html><html><head><meta http-equiv="Content-Type" content="text/html; charset=utf-8"><title>討赤救粵同志會宣言</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">討赤救粵同志會宣言</h1>
</header>
<section data-field="subtitle" class="p-summary">
昔朱明亡國，引滿兵以覆社稷者，漢奸吳三桂也，國人受其累，爲滿清奴隸，垂二百餘年，烈士擲頭顱，各方起義師，前抃後起，頂踵相望，卒至辛亥乃得驅除滿清，建立民國。今民國成立，纔十五年，昔日亡國之痛，以及復國之勞，我國人迄今思之，猶有餘痛，應如何保此邦基，圖謀建設，我國人自有獨立自決之職…
</section>
<section data-field="body" class="e-content">
<section name="55f6" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="188c" id="188c" class="graf graf--h3 graf--leading graf--title">討赤救粵同志會宣言</h3><p name="8d9b" id="8d9b" class="graf graf--p graf-after--h3">昔朱明亡國，引滿兵以覆社稷者，漢奸吳三桂也，國人受其累，爲滿清奴隸，垂二百餘年，烈士擲頭顱，各方起義師，前抃後起，頂踵相望，卒至辛亥乃得驅除滿清，建立民國。今民國成立，纔十五年，昔日亡國之痛，以及復國之勞，我國人迄今思之，猶有餘痛，應如何保此邦基，圖謀建設，我國人自有獨立自決之職責，豈容勾引外力，再踏覆亡。</p><p name="16fd" id="16fd" class="graf graf--p graf-after--p">不圖今者第二之吳三桂，竟復出現矣。廣州汪精衛蔣中正之徒，喪心病狂，作蘇俄之走狗，為亡國之虎倀，得其餉械，反噬宗邦，引其流氓，來執政柄，倡階級鬥爭之禍，揚破除倫理之說，始則農與民鬥，繼則農與農鬥，始則工與商鬥，繼則工與工鬥，始則學生與師長門，繼則學生與學生鬥，始則汪蔣胡廖，屠戮異已，繼則汪蔣胡應自相戕殺，弄成今日之廣東。所謂糾察隊，即攔途截劫之變相，所謂農會工會，即同室操戈之武器，所謂學生婦女，即荒棄學業敗壞風俗之蟊賊。百業荒廢，行路皆難，遂使文物爛漫之廣東淪爲禽獸交鬨之場所，其流毒已彰明較著，乃狗飾其詞曰革命，實則借革命之名，行賣國之實，禁五色國旗，而縣掛赤幟，用蘇俄將領，而操海陸軍權，是則袁世凱之所不敢爲者，汪蔣之徒竟悍然爲之。通番賣國，明目張胆，視三千萬粵人如無一物，宰割自由。是可忍孰不可忍也？</p><p name="0da6" id="0da6" class="graf graf--p graf-after--p">夫滿清之入關也，揚州十日，嘉定三屠，廣東慘殺至二十甫。蘇俄之變政也，殺嫌疑者百七十餘萬，餓死平民四百餘萬，日本之滅朝鲜也，利用李完用爲虎倀，以伊藤博文爲顧問，不出數載，竟由協約以致滅亡。今廣州之中俄聯盟，何異當年之日韓協約？卽汪蔣宛然李完用，鮑羅庭宛然伊藤也。前車不遠，殷鑒具在，吾人見此種種明瞭之事，實載胥及溺，能不寒心，亟當共伸大義，討伐赤倀，毋使星火燎原，禍被全國，用特竭誠奉告，望我同胞深知廣東已淪歸蘇俄屬地，協力討赤，義不容辭。</p><p name="cd17" id="cd17" class="graf graf--p graf-after--p">顧亭林曰，天下興亡，匹夫有責。合人人公憤之至誠，挽國家危亡之浩劫。在此一舉，責無旁貸，幸而羣策，羣力盪平赤虜，匪特廣東一省之幸，抑亦全國之幸也。</p><p name="ab5f" id="ab5f" class="graf graf--p graf-after--p">謹此馳告，統維公鑒。廣東討赤救粵同志會宣言。</p><p name="c60d" id="c60d" class="graf graf--p graf-after--p">附本報通電</p><p name="5d7f" id="5d7f" class="graf graf--p graf-after--p">分呈奉天張巡帥，保定吳聯帥，北京國務總理，鄭內務總長暨各部總長，王衛戍總司令，廣東會館。轉呈梁燕老、江競公、葉競公、凌虛如、譚雨三徐善伯諸先生、天津李芳帥、直隸褚督軍、濟南張督軍、太原閻督軍、開封寇督軍、南京孫聯帥、武昌陳督軍、南昌鄧督軍、贛南粵軍陳總司令、劉總指揮、桂軍沈總司令、福州周督軍、浙江夏省長、長沙葉總司令、雲南唐聯帥、四川楊總司令、各省長各軍師旅長、上海康南海先生、章太炎先生、廣肇公所、粵僑商業聯合會、香港華商總會、華商會所、廿四行商、各縣工商會所公鑒：</p><p name="f502" id="f502" class="graf graf--p graf-after--p">赤化輸入，南北騒然，粵中階級鬥爭，人將相食，幸張吳二師聯合興師，黃河既清，首都斯復，第北冦未盡，南賊方張，引領中原，憂心如擣，用不忖綿薄，勉成斯報，聊壯聲援，雖曰吶喊搖旗，要亦警告當鼓，茲際出版分呈明鑒，以後按期續寄，伏企時賜教言，藉匡不逮，國家前途，實深嘉賴。</p><p name="c759" id="c759" class="graf graf--p graf-after--p">梁太倉叩。</p><p name="281e" id="281e" class="graf graf--p graf-after--p">《討赤旬報》第2期</p><p name="6eff" id="6eff" class="graf graf--p graf-after--p graf--trailing"><a href="https://drb-qa.nypl.org/read/8963492" data-href="https://drb-qa.nypl.org/read/8963492" class="markup--anchor markup--p-anchor" rel="nofollow noopener" target="_blank">https://drb-qa.nypl.org/read/8963492</a></p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/2a55c87f83f9"><time class="dt-published" datetime="2024-01-02T20:47:00.708Z">January 2, 2024</time></a>.</p><p><a href="https://medium.com/@NewCantonia/%E8%A8%8E%E8%B5%A4%E6%95%91%E7%B2%B5%E5%90%8C%E5%BF%97%E6%9C%83%E5%AE%A3%E8%A8%80-2a55c87f83f9" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>