<!DOCTYPE html><html><head><meta http-equiv="Content-Type" content="text/html; charset=utf-8"><title>祝廣東獨立之前途（代序）</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">祝廣東獨立之前途（代序）</h1>
</header>
<section data-field="subtitle" class="p-summary">
卿雲爛兮，糾漫漫兮。日月光華，旦復日兮。
風雲馳驟，時會至矣。山河呼應，地靈動矣。社曾蒸騰，人心一矣。瑞氣靄空，歡聲震道。而獨立之旂，竟翻於五嶺之表矣。時哉時哉，我廣東今日之獨立。…
</section>
<section data-field="body" class="e-content">
<section name="2e3f" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="27fe" id="27fe" class="graf graf--h3 graf--leading graf--title">祝廣東獨立之前途（代序）</h3><p name="4669" id="4669" class="graf graf--p graf-after--h3">卿雲爛兮，糾漫漫兮。日月光華，旦復旦兮。<br>風雲馳驟，時會至矣。山河呼應，地靈動矣。社會蒸騰，人心一矣。瑞氣靄空，歡聲震道。而獨立之旂，竟翻於五嶺之表矣。時哉時哉，我廣東今日之獨立。<br>獨立必有其目的。華盛頓之騰驤於美利加，吾所不為，吾非欲離異母國也，爹士亚之奮翼於巴勒幹，吾所不為，吾猶待恢復故都也。惟廣東之目的早定，故不為美利坚希列之獨立，而為廣東之獨立。<br>獨立必有其組織。劉巖之建國於粤嶠，吾所不為，吾非為割據之霸圖也。何真之保土于韶廣，吾所不為，吾非仍滿清之制度也。惟廣東今日組織既具，故不為昔日廣東之獨立，而為今日廣東之獨立。<br>大同盛治，民政隆圖。将翱将翔，沐浴風化。今而後故國之山河再见，今而後太平之天日重来。今日獨立後之廣東，非復昔時專制下之廣東矣。雖然，亦思吾粵之獲成獨立之業者，果何自来乎。將謂及時而動，為天時之所助我者乎。将謂無為而成，為地势之所助我者乎。夫自然力之偉大，信能與我以平和之機會，而不能與我以獨立之精神。獨立之精神，民族之根性也。在昔數百年来，四萬萬同胞，沈壓于專制政府之下，呻吟于奴隸政治之中，怒而不言，劳而不怨。自我花縣洪王，實行救國，奔走十年，而始有昔日江淮之獨立，則我廣東民族獨立之精神唤起之也。太平既敗，專制復熾，吾國民氣，興而復伏。自我香山孫傑，提倡革命，浸淫数载，而始有今日湖廣山陕滇贛蘇杭之獨立，則又我廣東民族獨立之精神唤起之也。今我廣東形式之獨立，雖在江河流域之後，而我廣東精神之獨立，遠在江河流域之先。故能宗旨早定，組織復完，以從容濟事。所謂先天下之憂而憂，後天下之樂而樂，正我廣東今日之謂也。其獨享和平幸福，不亦宜乎。故吾樂我今日之地方幸福，而愈不得不思我民族獨立精神而不已矣。<br>昔漢之中興也，策勳飲至，慰劳功臣，其名言曰，失之東隅，收之桑榆。吾憶我廣東民族昔年獨立于金陵，吾见我廣東民族今日獨立于羊石，雖為日則孔長，而東隅桑榆之功，今猶未晚也。吾今敬竊取此二语，還贈我廣東民族。<br>秋風起兮白雲飛，木葉落兮雁南歸。今日地運既南歸矣，吾将手執廣東獨立之旂，挿于白雲之巔，揚于秋風之表，以再唤中國民族獨立之魂。嗚呼噫嘻，行将觀彼繼起而興者。</p><p name="b08d" id="b08d" class="graf graf--p graf-after--p graf--trailing">（錄自《興漢紀念廣東獨立全案 — — 廣東獨立記》，輯於辛亥九月廿三日，即1911年11月13日）</p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/20112247b81f"><time class="dt-published" datetime="2018-11-17T02:27:44.642Z">November 17, 2018</time></a>.</p><p><a href="https://medium.com/@NewCantonia/%E7%A5%9D%E5%BB%A3%E6%9D%B1%E7%8D%A8%E7%AB%8B%E4%B9%8B%E5%89%8D%E9%80%94-%E4%BB%A3%E5%BA%8F-20112247b81f" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>