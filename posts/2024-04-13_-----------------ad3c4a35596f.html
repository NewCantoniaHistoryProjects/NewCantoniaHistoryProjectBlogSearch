<!DOCTYPE html><html><head><meta http-equiv="Content-Type" content="text/html; charset=utf-8"><title>各屬慘罹赤禍之呼籲（瓊崖、北海）</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">各屬慘罹赤禍之呼籲（瓊崖、北海）</h1>
</header>
<section data-field="subtitle" class="p-summary">
討赤旬報編輯先生大鑒：
</section>
<section data-field="body" class="e-content">
<section name="55b6" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="aead" id="aead" class="graf graf--h3 graf--leading graf--title">各屬慘罹赤禍之呼籲（瓊崖、北海）</h3><p name="01a5" id="01a5" class="graf graf--p graf-after--h3">討赤旬報編輯先生大鑒：</p><p name="73db" id="73db" class="graf graf--p graf-after--p">頃接瓊州各屬紳商來函，稱自去歲共產黨徒盤踞瓊屬以來，督率各屬駐防黨軍及各縣長等，宣傳共產主義，硬將全瓊各屬商鄉團槍枝盡行收繳，勒令解散，袒縱農團，佔奪田畝，迫令各屬鄉民入黨。如有反對者，則捏稱逆黨，架以反革命等罪，務令置諸死地。凡有未入農團者，每畝田地，每年勒抽佃主銀五毫，為入黨會費。間有反對者，即縱令農團黨軍強據佃主田畝，不准耕種，任其魚肉，無非欲將我全瓊人民變為赤化黨徒，實行共產制度而已。</p><p name="a76a" id="a76a" class="graf graf--p graf-after--p">凡我瓊民日用物品，無物不抽，最慘者莫如火油一物，每罐加抽大洋十二元，農夫貧民無力購燃，絕我全瓊燈火，變作黑暗世界。串同農軍土匪，擄掠鄉村，富者勒贖，貧者槍斃。種種慘狀，目不忍睹。海口一埠，亦日掠數次，地方軍警置若罔聞。</p><p name="4d6f" id="4d6f" class="graf graf--p graf-after--p">查瓊地所產各物，如益智一物，為瓊州特產，其他樹膠、魚絲、鹽、糖及牛羊豬雞鴨等物，素稱繁盛。計每年出口貨物，不下二千餘萬元之多，今竟概行禁止出口，唆令農軍糾察，四出兜截。倘有販運出口者，一旦被執，則指以通番附逆等罪，將人拘押害命，貨則變價吞沒。瓊屬商民遭此荼毒，惟有忍氣吞聲，敢怒而不敢言。至我瓊民之出洋謀生者，以石叻、暹羅、安南等埠為最多，年中匯返家鄉款項，約共千餘萬元有奇，今亦一律禁匯入口，實屬駭人聽聞。</p><p name="618e" id="618e" class="graf graf--p graf-after--p">此等暴民專制，行同狼虎，喪心病狂，一至於此，猶未已也。并宣行新制，凡屬婦女，均可自由離婚、同姓聯婚，實與公妻無異。現近者遷居港澳，遠者逃避外洋，離亂情形，為有史以來所未見。循此以往，必將大演流血慘劇。用特瀝函詳告，請煩刊登報端，俾全國人民知赤化為害，千百倍於洪水猛獸，亟起合謀掃蕩，庶幾重見天日。則貴報保障人群之功，當不在禹下矣。</p><p name="ade0" id="ade0" class="graf graf--p graf-after--p">此叩。撰安。 僑港瓊紳邢定全拜啓。</p><p name="de92" id="de92" class="graf graf--p graf-after--p">討赤報編輯先生大鑒：</p><p name="f1b7" id="f1b7" class="graf graf--p graf-after--p">敬啟者：</p><p name="7b31" id="7b31" class="graf graf--p graf-after--p">北海數月以來，迭次戰爭，軍隊所過，鄉落為墟，已屬不堪凋敵。不料自歸廣州政府轄治之後，軍隊騷擾如故，加以隨營黨部四出宣傳共產，勒令民眾入黨，唆使農工歇業。稍不如意便指為反對政府，嚴刑酷法，筆不勝書。近復將附近山崗墳墓，恣意蹂躪，甚至教會墳場亦被毀掘。居民等罹此慘禍，屢往投訴，亦被擯斥。竊思中國數千年來風俗習慣，對此先人墳墓，較生命尤重，今一旦被暴徒毀掘，情何以堪？且殘暴之政施及枯骨，其慘無人道，已可概見。</p><p name="584c" id="584c" class="graf graf--p graf-after--p">闔邑人士同深憤怒，迫將身受慘禍，布告海內外同胞，俾知赤禍所及，較諸洪水猛獸，尤足驚心。並望凡我同胞，早自警惕，無為北海之續則幸甚也。貴報揭橥討赤，為人類作干城，旗幟鮮明，最足警群盲而中正義，務所祈據實刊登，是為切荷。</p><p name="9ca5" id="9ca5" class="graf graf--p graf-after--p">此叩。著祺不莊。北海公民李宗義、王正平仝啓。</p><p name="3e9b" id="3e9b" class="graf graf--p graf-after--p graf--trailing">《討赤旬報》第3期<br><a href="https://drb-qa.nypl.org/read/8963493" data-href="https://drb-qa.nypl.org/read/8963493" class="markup--anchor markup--p-anchor" rel="noopener ugc nofollow noopener" target="_blank">https://drb-qa.nypl.org/read/8963493</a></p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/ad3c4a35596f"><time class="dt-published" datetime="2024-04-13T10:41:42.359Z">April 13, 2024</time></a>.</p><p><a href="https://medium.com/@NewCantonia/%E5%90%84%E5%B1%AC%E6%85%98%E7%BD%B9%E8%B5%A4%E7%A6%8D%E4%B9%8B%E5%91%BC%E7%B1%B2-%E7%93%8A%E5%B4%96-%E5%8C%97%E6%B5%B7-ad3c4a35596f" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>