<!DOCTYPE html><html><head><meta http-equiv="Content-Type" content="text/html; charset=utf-8"><title>桂議會拒絶客軍入境</title><style>
      * {
        font-family: Georgia, Cambria, "Times New Roman", Times, serif;
      }
      html, body {
        margin: 0;
        padding: 0;
      }
      h1 {
        font-size: 50px;
        margin-bottom: 17px;
        color: #333;
      }
      h2 {
        font-size: 24px;
        line-height: 1.6;
        margin: 30px 0 0 0;
        margin-bottom: 18px;
        margin-top: 33px;
        color: #333;
      }
      h3 {
        font-size: 30px;
        margin: 10px 0 20px 0;
        color: #333;
      }
      header {
        width: 640px;
        margin: auto;
      }
      section {
        width: 640px;
        margin: auto;
      }
      section p {
        margin-bottom: 27px;
        font-size: 20px;
        line-height: 1.6;
        color: #333;
      }
      section img {
        max-width: 640px;
      }
      footer {
        padding: 0 20px;
        margin: 50px 0;
        text-align: center;
        font-size: 12px;
      }
      .aspectRatioPlaceholder {
        max-width: auto !important;
        max-height: auto !important;
      }
      .aspectRatioPlaceholder-fill {
        padding-bottom: 0 !important;
      }
      header,
      section[data-field=subtitle],
      section[data-field=description] {
        display: none;
      }
      </style></head><body><article class="h-entry">
<header>
<h1 class="p-name">桂議會拒絶客軍入境</h1>
</header>
<section data-field="subtitle" class="p-summary">
（惠）
沈部將領謀桂省善後電
</section>
<section data-field="body" class="e-content">
<section name="2509" class="section section--body section--first section--last"><div class="section-divider"><hr class="section-divider"></div><div class="section-content"><div class="section-inner sectionLayout--insetColumn"><h3 name="06ee" id="06ee" class="graf graf--h3 graf--leading graf--title">桂議會拒絶客軍入境</h3><p name="bac8" id="bac8" class="graf graf--p graf-after--h3">（惠）<br>沈部將領謀桂省善後電</p><p name="3ab7" id="3ab7" class="graf graf--p graf-after--p">梧州通信：沈（鴻英）陸（榮廷）戰爭，相持半戰，桂林一隅，糜爛殆盡，人民生命財産，損失甚大。前清洪楊之役，其慘狀不及今日十分之一，誠空前未有之浩刦，恐數十年後亦不能恢復原狀。自前月沈軍克復桂林後，駐全湘軍，因江浙戰事影響，拔隊回湘，陸榮廷失此協助，兵力更單，將士又無鬭志。陸氏見大勢已去，知難與沈氏爭雄，於是通電下野。桂省人士無不額手稱慶，以爲戰事從茲告終。</p><p name="0363" id="0363" class="graf graf--p graf-after--p">詎料日來道路盛傳，駐粤滇軍有不日假道桂省回滇，駐粤桂軍總司令劉震寰，復隨同滇軍回桂之耗，一時人心，頗爲惶恐。茲據來自南寗者云，省議會爲防患未然起見，特致電粤滇湘黔各軍，嚴詞拒絶入境，以免衝突，茲將其原電錄下：</p><p name="68f4" id="68f4" class="graf graf--p graf-after--p">「廣東、雲南、湖南、貴州各總司令、各軍將領均鑒：</p><p name="4a92" id="4a92" class="graf graf--p graf-after--p">溯自辛酉客軍入桂，擾攘頻年，大好河山，半成焦土，擄刦焚殺，井里騷然，及今思之，猶有餘痛。重以今夏桂柳搆兵，雨師肆虐，天災人禍，紛至沓來，困苦顚連，莫可紀極。凡有血氣，疇不惻然。幸我軍民長官協力維持，元氣雖傷，秩序漸復，休養生息，寗處不遑，保境安民，責無旁貸。比聞隣省客軍有假道吾桂之說，雖道路喧傳，未必果成事實，惟杯弓蛇影，亦足驚人，履霜堅冰，原非過慮，痛定思痛，緘默尤難。用特預爲聲明，自今以後，無論何省軍隊，借何種名義，均不許侵入桂境，重禍桂民，即本省在外各軍，非經與省内軍民長官接洽妥協，亦不得率隊回桂，如有不恤人言，希圖破壞者，誓合全省人民悉力拒絶，成敗利鈍，在所不計，敢佈區區，統希垂察。</p><p name="e13b" id="e13b" class="graf graf--p graf-after--p">廣西省議會叩。敬印。」</p><p name="51ca" id="51ca" class="graf graf--p graf-after--p">桂省自陸榮廷失敗下野，沈部將領鄧瑞澂等曾有養電，致省内外各同鄉各機關，茲錄於下：</p><p name="6d88" id="6d88" class="graf graf--p graf-after--p">「自我軍攻入桂林，陸氏退走湘邊，即承調人居中排解，函電交馳，僉以顧全鄰誼，愛惜地方爲請，瑞澂等對於陸氏個人，原無深仇夙恨，彼旣願翻然，引退舍棄其力征經營自私自利之政策，以廣西公之全桂人民，斷無不可商量之餘地。經予容納，假以時日，俾其從事收束，並飭令前方部隊，不復進迫，以免勞我師旅，苦我人民，乃陸不悔禍，陰謀搆煽，勾結外兵，妄思捲土重來，灰日拂曉，竟未反攻，陸氏乘輿督戰，意在激勵軍心，猛力撲我智水防地，右文據報，即親赴前方指揮各部，分頭迎擊，激戰數小時，相持不下。我軍别派一部，抄出敵後夾擊，敵乃不支，紛紛潰退。我軍追至咸水，適韓彩鳳由吟敗退，取道龍勝小路，包遏西延，欲竄全縣，與陸合黨，行抵咸水，即遇我軍追至，韓即率其殘部約二千餘人加入作戰，賴我將士奮勇爭先，冒死殺敵，又戰數小時，敵復敗退，向全縣大路奔逃，我軍追至距全縣城二十餘里之沙子包佈防，是役自辰至酉，血戰終日，聞陸氏負傷棄輿遁走，計槍人斃敵司令二營長一連排長及士兵約數百人，奪獲槍枝輜重無算。此本月十二日我軍咸水克敵之大略情形也。二十日復與敵鏖戰於鳳凰亭飛鸞橋等處，敵人據壕負固，頑强抵抗，亮時成軍，左右兩翼，兩途包抄，激戰六小時，敵人死傷枕籍，無心再戰，棄城向湘邊潰退，我軍遂收復縣城，是役計奪獲各種步槍六百餘支機關槍兩挺俘虜敵官兵四百餘名，我軍略有損傷，現城中秩序業已恢復，地方安堵，此後關於善後安輯，及應興應革諸端，事至繁大，再當與在鄉諸父老兄弟共策進行，以副桂人之望，凡我袍澤及邦人君子，尙乞時賜敎言，以匡不逮。謹露布奉聞，無任盼禱。</p><p name="68e8" id="68e8" class="graf graf--p graf-after--p">鄧瑞徵、陸雲高、沈榮光、鄧右文同叩。養。」</p><p name="7986" id="7986" class="graf graf--p graf-after--p graf--trailing">《申報》1924.11.27<br><a href="https://ia904604.us.archive.org/29/items/shenbao-1924.11-314/1924.11%20-%20314%20-%2018580_text.pdf" data-href="https://ia904604.us.archive.org/29/items/shenbao-1924.11-314/1924.11%20-%20314%20-%2018580_text.pdf" class="markup--anchor markup--p-anchor" rel="nofollow noopener" target="_blank">https://ia904604.us.archive.org/29/items/shenbao-1924.11-314/1924.11%20-%20314%20-%2018580_text.pdf</a></p></div></div></section>
</section>
<footer><p>By <a href="https://medium.com/@NewCantonia" class="p-author h-card">新粵史研究</a> on <a href="https://medium.com/p/78593a24a425"><time class="dt-published" datetime="2023-12-21T14:22:44.579Z">December 21, 2023</time></a>.</p><p><a href="https://medium.com/@NewCantonia/%E6%A1%82%E8%AD%B0%E6%9C%83%E6%8B%92%E7%B5%B6%E5%AE%A2%E8%BB%8D%E5%85%A5%E5%A2%83-78593a24a425" class="p-canonical">Canonical link</a></p><p>Exported from <a href="https://medium.com">Medium</a> on March 30, 2025.</p></footer></article></body></html>